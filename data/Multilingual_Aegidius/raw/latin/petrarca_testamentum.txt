Sepe de eo mecum cogitans de quo nemo nimis, pauci satis cogitant, de
novissimis scilicet ac de morte — que cogitatio neque superflua esse
potest neque nimium festina, cum et mors omnibus certa sit et hora
mortis incerta —, utile et honestum credo, antequam me morbus impediat
vel mors ipsa, que propter varios et ambiguos rerum casus semper nobis
impendet, propter vite brevitatem procul esse non potest, nunc Dei
gratia dum corpore simul atque animo sanus sum, de me ipso ac de rebus
meis testando disponere, quamvis ut verum fatear tam parve et tam pauce
res sint mee, ut de iis quodammodo pudeat me testari; sed divitum atque
inopum cure de rebus licet imparibus pares sunt.

Volo igitur hanc meam ultimam voluntatem ordinare et scriptis committere
et propter quandam honestatem et ob id maxime, ne de huiusmodi reculis
meis propter meam incuriositatem post meum obitum litigetur.

In primis animam meam peccatricem, sed divinam misericordiam implorantem
et de illa sperantem, recommendo humiliter Iesu Cristo eique flexis
ipsius anime genibus, ut a se creatam suique sanctissimi sanguinis
precio redemptam protegat, affusus supplico, nec permittat ad suorum
manus hostium pervenire. Ad hoc etiam auxilium beatissime Virginis
matris sue et beati Michelis archangeli reverenter et fidenter imploro
et sanctorum reliquorum, quos intercessores apud Cristum invocare sum
solitus ac sperare.

Corpus autem hoc terrenum ac mortale, nobilium gravem sarcinam animorum,
terre unde sibi origo est volo restitui et hoc absque omni pompa, sed
cum summa humilitate et abiectione quanta esse potest. De quo heredem
meum et amicos omnes rogo obsecro et obtestor et adiuro per viscera
misericordie Dei nostri et per caritatem, si quam ad me unquam
habuerunt, neque falsi specie honoris hoc negligant, cum sic omnino me
deceat ac sic velim, ita ut, si forte quod absit contrafecerint,
teneantur Deo et michi de gravi utriusque offensa in die iudicii respondere.

Et hec quidem de dono sepulture, hoc addito quod nemo me fleat, nemo
michi lacrimas, sed pro me Cristo preces et qui potest Cristi pauperibus
caritatem pro me orare monitis porrigat; hoc michi prodesse poterit,
fletus autem et defunctis inutilis et flentibus est damnosus.

De loco autem non magnopere curo, contentor poni, ubicunque Deo
placuerit et iis qui hanc curam suscipere dignabuntur. Si tamen
expressius mea de hoc voluntas exquiratur, sepeliri velim: a) Si Padue,
ubi nunc sum, moriar, in eccelsia Sancti Augustini quam fratres
predicatores tenent, quia et locus animo meo gratus est et iacet illic
is, qui me plurimum dilexit inque has terras piis precibus attraxit,
preclarissime memorie Iacobus de Carraria, tunc Padue dominus. b) Si
autem Arquade, ubi ruralis habitatio mea est, diem clausero et Deus
tantum michi concesserit, quod valde cupio, capellam ibi exiguam ad
honorem beatissime Marie Virginis extruere, illic sepeliri eligo;
alioquin inferius in aliquo loco honesto iuxta ecclesiam plebis. c) Sin
Venetiis moriar, poni volo in loco Sancti Francisci de Vinea, illic ante
hostium ecclesie. d) Si Mediolani, ante ecclesiam Beati Ambrosii iuxta
primum introitum, qui civitatis muros aspicit. e) Si Papie, in ecclesia
Sancti Augustini, ubi fratribus visum fuerit. f) Si autem Rome, in
ecclesia Sancte Marie Maioris vel Sancti Petri, ubi erit oportunius, vel
iuxta ecclesiam hanc vel illam, sicut canonicis placebit. g) Nominavi
loca, in quibus per Italiam conversari soleo. h) At si Parme, in
ecclesia maiori, ubi per multos annos archidiaconus fui inutilis et
semper fere absens. i) Seu ubicunque terrarum alibi, in loco fratrum
minorum, si sit ibi; sin minus, in quacunque alia ecclesia, que vicinior
fuerit loco mortis. j) Hec de sepulcro — plura fateor quam virum doctum
deceat — ab indocto dicta sint.

Nunc accedo ad dispositionem earum rerum que vocantur bona hominis, cum
potius sepe sint impedimenta animi.

Et primo quidem huic sancte ecclesie Paduane, unde percepi et commoda et
honores, ordinavi animo iampridem pausillum terre emere, quod eidem
testamento dimitterem, usque ad summam scilicet mille ducentarum
librarum huius parve monete vel plus, si plus possem. Sed ad hanc usque
summam habeo iam verbo licentiam a magnifico Padue domino ac meo domino,
domino Francisco de Carraria, quam vel in vita mea vel post obitum,
quotiens seu quandocunque petita fuerit, daturum esse non dubito sicut
illum, cuius non actus modo sed verba multam habeant in proposito
firmitatem. Huiusmodi autem terram hactenus intervenientibus aliis
impensis emere non valui. Si ergo ipsam emero ut spero, faciam in
instrumento emptionis poni, quod ipsam emo animo ecclesie relinquendi;
exnunc ita facio, quamvis eiusdem terre situm nondum possim scriptis
inserere. Si autem, quoniam nonnunquam pie etiam voluntates propter
peccata hominum deduci nequeunt ad effectum, dictam terram emere vel
propter impotentiam vel propter negligentiam omisero, lego ipsi ecclesie
Paduane ducatos ducentos auri ad emendum aliquantulum terre, ubi melius
fieri poterit, de cuius proventibus perpetuum anniversarium anime mee
fiat. Et ipsi domino supplico, si tunc vivet, sicut cupio et Deum
precor, ut multos postea per annos letus et felix vivat, vel si quod
Deus avertat tunc ipse non viveret, precor alium quemcunque, penes quem
rei huius erit arbitrium, quatenus ob reverentiam beate Virginis et mei
licet indigni et pusilli hominis respectum con cedat hec fieri et
decretum super hoc suum favorabiliter interponat.

Lego autem ecclesie apud quam sepeliar ducatos viginti; aliis autem
ecclesiis quattuor ordinum mendicantium, si ibi fuerint, ducatos quinque
pro qualibet.

Pauperibus Cristi lego centum ducatos distribuendos, ut videbitur
presbytero Iohanni a Bocheta, custodi ecclesie Paduane; et hoc, si hic
moriar; sin alibi, ad arbitrium prelati ecclesie illius in qua
reconditus fuero, ita tamen ut de dicta quantitate nullus ultra singulos
ducatos accipiat.

Transeo ad dispositionem aliarum rerum.

Et predicto igitur domino meo Paduano, quia et ipse per Dei gratiam non
eget et ego nichil aliud habeo dignum se, dimitto tabulam meam sive
iconam beate Virginis Marie, operis Iotti pictoris egregii, que michi ab
amico meo Michele Vannis de Florentia missa est, cuius pulcritudinem
ignorantes non intelligunt, magistri autem artis stupent; hanc iconam
ipsi domino meo lego, ut ipsa Virgo benedicta sibi sit propitia apud
filium suum Iesum Cristum.

Amicis minoris status, sed carissimis michi, libenter magna dimitterem,
si facultas esset uberior, sed affectum librabunt.

Magistro Donato de Pratoveteri, grammatice preceptori, nunc Venetiis
habitanti, siquid mihi debet ex mutuo, quod quantum sit nescio, sat
utique parum est, remitto et lego nec volo, quod heredi meo hanc ob
causam ad aliquid teneatur.

De equis meis, si quos habuero in tempore transitus mei, qui placeant
Bonzanello de Viguntia et Lombardo a Serico concivibus Paduanis, volo
quod inter eos sortiantur, quis primum eligat, quis secundum.

Et preter hoc dicto Lombardo qui rerum suarum curam deposuit, ut res
meas ageret, obligatum me confiteor in centum triginta quattuor ducatos
auri et solidos sexdecim, quos expendit in utilitatibus meis et multo
amplius; sed facta inter nos ultima omnium ratione dicte quantitatis
sibi debitor remansi, quam si ante receperit sicut spero cito facere
bene erit; alioquin volo, quod heres meus ante omnia sibi satisfacere
teneatur. De quo debito chirographum meum habet, quod restituat heredi
meo ipse Lombardus.

Item lego eidem Lombardo scyphum meum parvum rotundum argenteum et
auratum, cum quo bibat aquam, quam libenter bibit, multo libentius quam
vinum.

Presbytero autem Iohanni a Bocheta, custodi ecclesie nostre, breviarium
meum magnum, quod Venetiis emi precio librarum centum; ea tamen lege
illud ei dimitto, ut post eius obitum remaneat in sacristia ecclesie
ipsius Paduane ad obsequium perpetuum presbyterorum, ut ipse presbyter
Iohannes et alii orent si eis placeat, Cristum et beatam Virginem pro me.

Domino Iohanni de Certaldo seu Boccaccii, verecunde admodum tanto viro
tam modicum, lego quinquaginta florenos auri de Florentia pro una veste
hiemali ad studium lucubrationesque nocturnas.

Magistro Thome Bambasie de Ferraria lego leutum meum bonum, ut eum
sonet, non pro vanitate seculi fugacis, sed ad laudem Dei eterni.

Predicti autem mei amici de parvitate huiusmodi legatorum non me
accusent, sed fortunam, siquid est fortuna.

Propter hunc respectum distuli ad ultimum, quem primum esse decuit,
magistrum Iohannem de Horologio physicum. Cui lego quinquaginta ducatos
auri pro emendo sibi unum parvulum anulum digito gestandum in memoriam mei.

De familiaribus autem domesticis sic ordino: a) Bartholomeo de Senis,
qui dicitur Pancaldus, viginti ducatos, quos non ludat; b) Zilio de
Florentia domicello meo supra salarium suum, si quid sibi debetur,
viginti ducatos; c) et si haberem plures aut alios, plures pauciores ve,
domicellos, supra salarium suum pro quolibet florenos seu ducatos decem;
d) famulis duos pro quolibet; coquo duos.

Et si isti vel amici obiissent vel domicelli seu famuli obiissent,
priusquam moriar, quod eis legabam, volo ut redeat ad heredem meum.

Omnium sane bonorum meorum mobilium et immobilium que habeo vel
habiturus sum, ubicunque sunt vel erunt, universalem heredem instituo
Franciscolum de Brossano, filium quondam domini Amicoli de Brossano,
civem Mediolani, porte Vercelline. Et ipsum rogo, non solum ut heredem,
sed ut filium carissimum, ut pecuniam quantamcunque — sive sit plurima
sive minima, quia magna utique non erit — in rebus meis invenerit,
dividat in duas partes; et unam sibi habeat, alteram numeret cui scit me
velle, et de ea fiat quod me etiam velle scit.

Duo, antequam finiam hanc scripturam, addenda sunt.

Unum est, quod modicum illud terre quod habeo ultra montes in comitatu
Venesini, in villa seu castro Vallis Clause, diocesis Cavallicensis,
quia sine dubio eundo illuc vel etiam mittendo quodammodo plus
expenderetur quam res valeat, volo quod sit hospitalis dicti loci et in
usus pauperum Cristi; et si forte hoc fieri non posset impediente aliquo
iure vel statuto, volo quod sit Iohannis et Petri fratrum, filiorum
quondam Raimundi Clarimontis, qui Monetus communiter dicebatur, et fuit
obsequiosus et fidelis michi valde. Et si dicti fratres vel eorum alter
obiisset, volo quod veniat ad filios vel nepotes in memoriam dicti Moneti.

Alterum, quod illud modicum quod habeo de bonis immobilibus in Padua vel
in territorio Paduano vel in posterum habiturus sum, volo quod sit
heredis mei ut cetera, sed hac lege quod nec per se nec per alium possit
horum aliquid alienari venditione aut donatione aut perpetua emphyteosi
aut quovis alio modo nec etiam pignorari usque ad completos viginti
annos a die mei obitus computandos; quod pro utilitate ipsius heredis
ordino, qui ignorantia rerum labi posset, quas cum plene noverit, puto,
non libenter alienabit.

Si autem forte, quia omnes sumus mortales nec omnino ullus est ordo
moriendi, dictus Franciscolus de Brossano, quod avertat Deus, ante me
moreretur, tunc heres meus esto Lombardus a Serico predictus, qui plene
animum meum novit, quem ut in vita fidelissimum expertus, non minus
fidelem spero post obitum.

Hec iure testamenti aut alterius ultime voluntatis seu quocunque alio
modo melius valitura conscripsi manu propria Padue in domo ecclesie quam
habito, anno Domini millesimo trecentesimo septuagesimo, pridie nonas
Aprilis.

Et Nicolaum notarium, filium quondam ser Bartholomei, ac Nicoletum,
filium ser Petri, notarios infrascriptos, rogavi, prout in eorum
subscriptionibus infranscriptis continetur.

Unum addo, quod statim post transitum meum heres meus scribat super hoc
fratri Gerardo Petracco, monacho Cartusiensi, germano meo, qui est in
conventu Montis Rivi prope Massiliam, ut det sibi optionem utrum velit
centum florenos auri an singulis annis quinque vel decem, sicut sibi
placeat; et quod ipse elegerit, illud fiat.

Ego Franciscus Petrarca scripsi, qui testamentum aliud fecissem, si
essem dives, ut vulgus insanum putat.