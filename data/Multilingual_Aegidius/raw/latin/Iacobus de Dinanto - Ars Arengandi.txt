Ars arengandi datur hoc sub breuitate, Discrete fandi que non caret utilitate. Concio miratur si prudens quisque loquatur. Quam sit preclarum bene dicere, quam quoque rarum Omnes cognoscunt qui mundi climata noscunt, Dum non ignoscunt miseris qui premia poscunt. Quam per scripturam non audiui specialem Tradi, per curam dare nunc uolui generalem. Salomon huic primus auctor nec Tullius ymus Dicitur, et nummus dicar qui sum quasi limus. Deposco ueniam uanitatis quam michi non do. Non paret inuidiam, dico non propria condo. Tullius est auctor cunctorum si uideatur, Sim uelut extractor, ne liuor in hoc acuatur. Iacobus est nomen scribentis, consonet omen, Dinanto natus, monachi uoto religatus. Concionatoris officium est de hiis rebus posse dicere que res ad usum ciuilem legibus moribus ue constitute sunt, quo aptius fieri poterit. Est autem sciendum quod ea que requiruntur in oratore siue aduocato, excepta sciencie subtilitate quantum ad practicam, suo modo requiruntur in concionatore, qui uulgo dicitur arengator. Nomen concionatoris proprie fuit ipsius prudentissimi Salomonis; qui Salomon ecclesiasten se uoluit nominare. Dicitur enim ecclesiastes secundum linguam Hebraycam concionator. Salomon autem in libro qui dicitur Ecclesiastices ecclesiasten se dixit. VANITAS, inquit, VANITATUM DIXIT ECCLESIASTICES, VANITAS VANITATUM ET OMNIA VANITAS. Ex hiis liquido patet quante nobilitatis sit concionatoris officium, quod quidem ab oratoris officio noscitur emanasse, quod deinde a tam nobilissimo exemplari, uidelicet Salomone qui concionatorem se dixit, sumpsit paradigma nominis et ominis, regulam denominationis proprie siue formam. Sunt autem tria genera causarum que spectant ad officium concionatoris: demonstratiuum, deliberatiuum, iudiciale. Demonstratiuum est quod attribuitur in alicuius persone laudem uel uituperationem, ut si uelim arengare quod seruus sit dignus laude uel uituperio. Deliberatiuum est quod, positum in consultatione, habet in se suasionem uel dissuasionem, ut an debeat fieri exercitus contra Reginos uel non. Iudiciale est quod, positum in controuersia, habet accusationem cum defensione, ut si accusem seruum de furto uel petam X solidos ab eodem. Notandum autem quod demonstratiuum respicit tempus preteritum, deliberatiuum futurum, iudiciale presens. Debet igitur habere concionator V. Recepta namque causa demonstratiua uel deliberatiua uel iudiciali, procurare debet concionator quomodo necessaria ad causam suam inueniat. Secundo, quomodo inuenta disponat. Tertio, quomodo inuenta eloqui debeat. Quarto, quomodo inuentorum et dispositorum memoriam habeat. Quinto, quomodo coram iudice uel aliis quorum interest pronunciare debeat tam inuenta quam etiam disposita per eundem. Et sciendum quod inuentio est rerum uerarum aut uerisimilium que reddunt probabilem concionem. Dispositio est ordo et distributio rerum que demonstrat quod quibus locis sit collocandum in concionando. Eloquutio est ydonea uerborum et sentenciarum ad concionem accomodatio. Memoria est firma rerum ac uerborum animi perceptio. Pronunciatio est uocis, uultus, gestus moderacio cum uenustate. In oratione concionatoria exiguntur VI, quemadmodum in oratione rethorica, ex quibus partibus concionator conficit dictum suum. Prima pars est exordium. Secunda narratio. Tertia diuisio. Quarta confirmatio. Quinta confutatio. Sexta conclusio. Debet enim concionator in causa demonstratiua, si causam suscipiat defendendam uel impugnandam, et similiter in causa deliberatiua et iudiciali: primo inuenire exordium cause, secundo narrationem et sic de singulis, ita uidelicet ut primo exordiatur. Secundo exordita debet narrare, tercio narrata diuidere, quarto diuisa confirmare, quinto dicta uel que dici possent in contrarium dicti sui confutare, sexto et ultimo concludere. Igitur exordium est principium orationis per quod animus auditoris uel iudicis constituitur uel comparatur ad audiendum. Narratio est rerum gestarum aut proinde ut gestarum expositio. Diuisio est per quam aperimus quid conueniat, quid in controuersia sit, et per quam exponimus quibus de rebus dicturi sumus. Confirmatio est nostrorum argumentorum expositio cum assertione. Confutatio est contrariorum locorum dissolutio, idest argumentorum. Conclusio est artificiosus terminus orationis. Exordiorum due sunt species: principium et insinuatio. Est autem principium, cum statim auditoris animum nobis ydoneum reddimus ad audiendum. Insinuatio eius modi debet esse ut occulta dissimulatione illa eadem faciamus per insinuationem que facere intendimus per principium. Unde hec est differentia inter principium et insinuationem, quia principium statim et aperte reddit ydoneum auditoris animum ad audiendum, insinuatio uero occulte et per dissimulationem eadem facit que principium. Iterum alia est differentia inter principium et insinuationem, quia, cum principio uti non possumus nec debemus, tunc insinuatione uti debemus. Notandum quod sunt tria que debemus a iudice uel ab auditore acquirere per principium et insinuationem: docilitatem, attentionem, beniuolenciam. Dociles auditores habere poterimus, si summam breuiter exponemus et si attentos eos faciemus. Nam docilis est ille qui attente uult audire. Attentos habebimus, si pollicebimur nos de rebus magnis et inusitatis uerba facturos. Beniuolos faciemus IIII modis: a nostra persona, ab aduersariorum nostrorum persona, ab auditorum persona, a rebus ipsis. A nostra persona beniuolenciam contrahemus, si nostrum officium sine arrogancia laudabimus, aut in rem publicam, quales fuerimus, aut in parentes, aut in amicos, aut in eos ipsos qui audiunt aliquid referemus; cum hec omnia ad eam ipsam rem de qua agitur sint accomodata; item si incommoda nostra proferemus, solitudinem, calamitatem, et si orabimus ut nobis sint auxilio, si simul ostendemus nos in aliis spem habere noluisse. Ab aduersariorum persona captabitur beniuolencia, si eos in odium, in inuidiam, in contemptionem adducemus. In odium rapiemus, si quid eorum spurce, superbe, perfidiose, crudeliter, flagitiose, confidenter, maliciose factum proferimus. In inuidiam trahemus, si vim, si potentiam, factionem, diuicias, incontinenciam, nobilitatem, clientulos, ospicium, sodalitatem, affinitatem aduersariorum aperiemus. In contemptionem adducemus, si inherciam, ignauiam, desidiam, luxuriam aduersariorum proferemus. Ab auditorum persona similiter captatur beniuolencia, si res eorum feliciter, sapienter, mansuete, magnifice iudicatas proferemus, si que de hiis estimatio, que iudicio exspectatio sit aperiemus. A rebus ipsis beniuolum faciemus auditorem, si nostram causam laudando extollemus, aduersariorum per contemptionem deprimemus. Videndum est quot sunt conditiones causarum sine questionum quantum ad earum proprietates siue denominationem, ut sciamus in quo genere uel in qua specie concionator loquatur. Est autem quadruplex: honestum, turpe, dubium, humile. Honestum est, cum aut id defendimus quod ab omnibus defendendum uidetur, aut oppugnamus quod uidetur ab omnibus oppugnandum, ut pro uiro forti contra parricidam. Turpe genus intelligitur, cum aut honesta res oppugnatur aut defenditur turpis. Dubium genus est quod habet in se causa honestatis aut turpitudinis partem. Humile genus est, cum contempta res ante fertur. Si dubium genus cause habebimus, ne quid illa turpitudinis pars nobis obesse possit, a beniuolentia constituemus. Si humile genus cause erit, faciemus attentos. Si turpe genus erit cause, insinuatione utendum est, nisi quid nacti erimus, quare, aduersario criminando, beniuolenciam captare possimus. Si honestum genus erit cause, licebit recte uel uti uel non uti principio. Si uti uolemus, aut id opportebit ostendere quare causa sit honesta, aut breuiter quibus de rebus dicturi sumus exponere. Si principio uti nolemus, a lege, a scriptura, uel ab aliquo firmissimo nostre cause adiumento principio carere opportebit. Sciendum quod uti principio nos non possumus, si causam turpem habebimus; hoc est cum ipsa res animum auditoris a nobis alienat, aut cum animus auditoris persuasus esse uidetur ab hiis qui ante contradixerunt, aut cum defessi sunt eos audiendo qui ante dixerunt. Notandum quod, si causa turpitudinem habebit, exordiri poterimus: hiis rationibus hominem non rem, aut rem non hominem spectari opporteret, non placere nobis ipsis que facta dicantur ab aduersariis et esse indigna et nefaria. Deinde, cum diu rem auxerimus, nichil simile a nobis ostendemus factum, aut aliquorum iudicium de simili causa aut de maiori aut de minori proferemus. Deinde ad nostram causam pedetentim accedemus et similitudinem conferemus. Item, si negabimus nos de aduersariis aut de aliqua re dicturos, et tamen dicemus interiectione uerborum. Notandum quod, si dicta partis aduerse fidem fecerint contra partem nostram, si uolumus exordiri, insinuabimus ad causam nostram de eo quod aduersarii firmissimum adiumentum sibi putauerint, de illo primo pollicebimur nos dicturos, aut ab aduersariis dicta exordiemur, et ab eo maxime quod ille nuperrime dixit, aut dubitatione utemur quid potissimum dicamus, aut cui loco primo respondeamus cum adfirmatione. Sciendum quod, si auditores erunt defessi per eos qui antea contra nos dixerunt, debemus exordiri ab aliqua re que risum mouere possit, uel apollogo uel fabula uel uerisimili immutatione, deprauatione, inuersione ab ambiguo, suspitione, irrisione, stulticia, exurpatione, collectione, litterarum mutatione, preterea exspectatione, similitudine, nouitate, istoria, uersu aut aliter interpellatione aut arrisione. Et si promiserimus aliter, ut parati fuerimus, nos dicturos esse, nos non eodem modo, ut cuncti soleant, uerba facturos, quod alii soleat, quod nos facturi sumus, quod breuiter exponemus. Tria sunt que debent seruari in exordio, et nomine exordii intelligitur principium et insinuatio. Primum est ut leuis sit sermo; secundo ut usitata sit uerborum consuetudo; tertio, ut non apparata uideatur oratio esse. Dictum est quibus modis exordium fieri debeat, hoc est que sunt condiciones exordii laudabiles. Nunc uidendum est que uicient exordium. Sunt autem VII. Primum uiciosum exordium est quod in plures causas accomodari potest, quod uulgare dicitur. Secundo uitiosum est exordium quo nichilominus aduersarius uti potest, quod commune appellatur. Tercio uiciosum est illud quo aduersarius ex contrario poterit uti. Quarto uiciosum est quod nimium apparate propositum est. Quinto uiciosum est quod nimium proprie cohereat cum narratione. Septimo et ultimo uiciosum est exordium quod neque beniuolum neque docile neque attentum faciat auditorem. Tria conuenit habere narrationem, ut sit breuis, ut sit dilucida, ut sit uerisimilis. Breuis erit, si inde incipiemus narrare unde necesse erit; et si non ab ultimo initio repetere uolemus; et si summatim, non particulariter, narrabimus; et si non ad extremum, sed usque quo opus erit, persequemur; et si translationibus nullis utemur; et si non deherrabimus ab eo quod cepimus exponere; si exitus rerum ita exponemus ut ante quoque que facta sunt fieri possunt, tamen et si nos reticuerimus; quod genus est, si dicam me ex prouincia rediisse, profectum quoque in prouinciam intelligatur. Et omnino non modo id quod obest, si id quod neque obest neque adiuuat sacius est preterire. Et ne bis aut sepius idem dicamus, cauendum est etiam ne id quod supra semel diximus deinceps repetamus. Verisimilis narratio erit, si, ut morum, ut oppinio, ut natura postulat, dicemus; si spacia temporum, dignitas personarum, consiliorum rationes, locorum oportunitates constabunt, ne refelli possit aut temporis parum fuisse, aut causam nullam, aut locum ydoneum non fuisse, aut homines ipsos facere aut pati non potuisse. Si uera res erit, nichilominus hec omnia conseruanda sunt; nam sepe ueritas, nisi exornata sit, fidem non potest facere; si erit ficta, eo magis est conseruanda. De hiis rebus caute confingendum est; quibus in rebus tabule aut alicuius firma auctoritas uidebitur interfuisse. Causarum divisio in duas partes distributa est. Primum percreata narracione debemus aperire quod nobis conueniat cum aduersariis, quid in controuersia relinquatur. Demum, cum hoc fecerimus, distributione uti debemus; ea diuiditur in duas partes in enuntiatione et in expositione. Enuntiatione utemur, cum dicemus de numero, quot de rebus dicturi sumus. Eam plus quam trium partium numero contineri non opportet. Nam et periculosum est, ne quando minus plus ue dicamus, et suspitionem affert auditori meditationis et artificii, que res fidem abrogat orationis. Expositio est, cum res de quibus dicturi sumus exponimus breuiter et absolute. De quarta et quinta et sexta parte orationis concionatorie est sciendum quomodo de hiis promiscue tractat Tullius. Sed quantum ad hanc artem spectat que illi subalternatur tanquam menbrum nobile, sic erit notandum quod, habito principio et inuento uel insinuatione reperta, ubi insinuatio habet locum, statim debemus post principium et insinuationem narrationem aggredi, et breuiter et dilucide et uerisimiliter quantum possumus enarrare. Cauendum tamen ne narrationem que multa continet aliquando de necessitate uelimus uiolenter abbreuiare, omissis aliquibus de contingentibus uel necessariis. Narratione completa, oportet narrationem diuidere et enuntiare, et enuntiata exornare. Quibus factis debemus exornata probare. Dictis nostris confirmatis, debemus si qua dicantur in contrarium confutare, hoc est consensionem debitam dare. Sed quia confirmatio dictorum nostrorum et confutatio aduersariorum tot exigit doctrinas uarias quot sunt genera siue species siue indiuidua rerum de quibus potest aliquis concionari, idcirco, quia talia sunt quasi infinita, et infinitorum non potest dari doctrina nisi forsitan generalis, que datur pocius ab intellectu naturali et ingenio quam doctrina, maxime in diuersis articulis, idcirco istas duas partes, confirmationem et confutationem, necnon eam que sequitur sextam partem, uidelicet conclusionem, relinquamus pocius ingenio quam doctrine. Nunc absoluta difficillima parte artis concionatorie, inuentione uidelicet et eius partibus, que sunt VI, que sunt etiam partes orationis concionatorie, nunc de secunda parte principali tocius artis, dispositione uidelicet, pertractemus. Et sciendum est quod dispositio in dicendis duplex consideratur. Est enim una dispositio que ex artis institutione proficiscitur, et illa est que seruat ordinem trium parcium predictarum, uidelicet quod concionatur per inuentionem sciat exordiri, narrare, diuidere, confirmare, confutare, demum concludere. Secunda est que ad casum temporis accomodatur, quando uidelicet concionator non potest predictum ordinem obseruare. Nam dictum est quod in turpi causa et in aliis duobus casibus concionator debet uti principio. Aliquando non potest uti insinuatione, et tunc incipere debet a narratione. Aliquando uero, cum narratio uerisimilitudinem non habet, tunc incipiendum est a confirmatione, idest ab aliqua firma ratione. Sed in firmis rationibus nota ordinem ualde cautum. Nam concionator inprimis firmissimam ponere debet rationem, similiter et in fine: in principio, quoniam animus auditoris exspectat qua ratione dictum confirmari debeat; in fine similiter, et id quod postremo dicitur facile memorie commendatur; in medio uero, mediocres et minus utiles ad dicendum, que si per se dicerentur infirme uiderentur, quod patet in exemplo sub oculis posito. Nam instructio militum in preliis modo supradicto per boni ducis industriam ordinatur. Nam in prima acie uel cheria, que dicitur fronteria, fortissimi milites preponuntur; similiter et in fine que dicitur retroguardia; in medio uero persone minoris probitatis communiter collocantur. Pronunciatio dividitur in figuram uocis et corporis motum; et primo, de figura uocis, que sic describitur. Figura uocis est ea que suum quemdam possidet habitum oratione et industria comparatum. Ea diuiditur in tres partes: magnitudinem, firmitudinem, mollitudinem. Firmitudinem maxime comparat natura, non nichil adauget et maxime conseruat excercitatio declamationis; magnitudinem uocis maxime comparat natura, non nichil adauget, sed maxime cura conseruat; mollitudinem uocis, hoc est ut eam retorquere in dicendo pro nostro commodo possimus, maxime facit excercitatio declamationis. Primo requiritur quod sedata et depressa uoce principia nostra dicimus. Nam leduntur arterie, si, antequam uox bene permulsa est acri clamore compleatur. Secundo requiritur ut interuallis longioribus utamur; reuertitur enim spiritu uox et arterie reticendo acquiescunt. Tertio, ut continuum sermonem remittamus et ad sermonem transeamus. Commutationes enim faciunt, ut nullo genere uocis effuso in omni uoce integri simus. Quarto, ut acutas uoces exclamationis uitemus; ictus enim fit, et uulnerantur arterie acuta atque attenuata nimis exclamatione. Quinto oportet ut uno spiritu continenter multa dicamus extrema oratione; fauces enim calefiunt et arterie complentur et uox que tractata varie est reducitur in quemdam sonum equabilem atque constantem. – De magnitudine uero uocis eadem sunt precepta que de firmitudine dicta sunt. Molitudo uocis diuiditur in sermonem, contentionem, amplificationem. Sermo est oratio remissa et finitima cotidiane locutioni. Contentio est oratio acris ad confirmandum et ad confutandum accomodata. Amplificatio est oratio que uel in iracundiam inducit aut ad misericordiam trahit animum auditoris. Sermo diuiditur in quatuor partes: dignitatem, demonstrationem, narrationem, iocationem. Dignitas est oratio cum aliqua grauitate. Demonstratio est oratio que docuit quomodo quid fieri potuit aut non potuit. Narratio est rerum gestarum aut proinde ut gestarum expositio. Iocatio est oratio que ex aliqua re uerisimili risum pudentem et liberalem potest comparare. Contentio diuiditur in continuationem et distributionem. Continuatio est orationis annunciande acceleratio clamosa. Distributio est oratio frequens cum raris et breuibus interuallis acri uociferatione. Amplificatio diuiditur in cohertionem et conquestionem. Cohertio est oratio aliquod peccatum amplificans, auditorem ad iracundiam prouocans Conquestio est oratio que incommodorum amplificatione animum auditoris ad misericordiam perducit. Si fuerit sermo in dignitate, plenis faucibus, quam sedatissima et depressissima uoce uti conuenit, ita tamen ne ab oratoria consuetudine ad tragicam transeamus. – Cum autem est sermo in demonstratione, uoce paululum attenuata crebris interuallis et diuisionibus uti oportebit, ut in ipsa pronunciatione eas res quas demonstrabimus inserere atque intersecare uideamur in animis auditorum. Cum autem est sermo in narratione, uocum uarietates exponi possunt, ut, quo quidque pacto gestum sit, ita narrari uideatur; strennue quod uolumus ostendere factum, celeriuscule dicere, aut aliud otiose retractabimus. Deinde autem modo acri aut clementer, meste, hilariter in omnes partes commutabimus ut si uerba ista, pronunciationem; si qua inciderint in narratione dicta, rogata, responsa, sique admirationes, de quibus narrabimus, diligenter animaduertamus, ut omnes personarum sensus atque animos uoce exprimamus. Si erit sermo in iocatione, leuiter tremebunda uoce cum parua significatione risus sine ulla suspicione nimis cachinationis leuiter oportebit a sermone serie retorquere ad liberalem iocum uel uocem. Cum autem contendere oportebit in continuatione, adaucto mediocriter sono uocis, uerbis continuandis uocem quoque adiungere oportebit et torquere sonum et celeriter cum clamore uerba conficere, ut uim nobilem orationis uociferatio consequi possit. In contentione, cum distributione utemur, uocem ab imis faucibus exclamationem quamdam clarissimam adhibere oportet, et quantum spatii per singulas exclamationes sumpserimus, tantum in singula interualla spatii consumere iubemus. In amplificationibus, in cohertione utemur uoce attenuatissima, clamore leni, sono equali, commutationibus crebris, maxima celeritate; in conquestione utemur depressis uerbis, inclinato sono, crebris interuallis, longis spatiis, magnis commutationibus. Motus corporis est gestus corporis, uultus moderatio quedam que pronuncianti conuenit. Conuenit igitur in uultu pudorem et agrimoniam inesse, in gestu nec uenustatem inspiciendam nec turpitudinem inesse, ne aut histriones aut operarii uideamur esse. Ad easdem igitur partes, in quas uox distributa est, motus quoque corporis ratio uidetur accomodanda esse. Nam si erit sermo cum dignitate, stantes in uestigio leui dextre motu loqui oportebit, hilaritate, tristicia, mediocritate uultus ad sermonis sententias accomodata. – Si erit in demonstratione sermo, paululum corpus a ceruicibus dimittemus; nam hoc est a natura datum ut quam proxime uultum admoveamus ad auditores, si quam rem docere eos et uehementer instigare uolumus. – Si erit sermo in narratione, idem motus poterit ydoneus esse, qui paulo ante demonstrabatur in dignitate. - Si in iocatione, uultu quamdam hilaritatem debemus significare sine commutatione gestus. – Si contendemus in continuatione, brachio celeri, mobili uultu, acri aspectu utemur. – Si in contentione fiet per distributionem, porrectione celeris brachii, ambulatione pedis dextri, rara subplausione, acri et defixo aspectu uti oportebit. – Si utemur amplificatione per conquestionem fremendo plangore et capitis ictu, nonnumquam sedato et constanti gestu, mesto et conturbato uultu uti oportebit. – Si utemur amplificatione per cohertionem, paulo certiore consideratione gestu conuenit uti, similibus ceteris rebus sicut in contentione per continuationem. Notandum igitur quod duplex est memoria: una naturalis, alia artificialis. Naturalis est ea que nostris animis est insita uel simul cum cogitatione nata. Artificiosa est ea quam confirmat induxio quedam et ratio preceptionis. Memoria artificiosa duobus constat: locis et imaginibus. Locos appellamus eos qui breuiter perfectione insigniunt, aut natura aut manu absoluti sunt, ut eos facili naturali memoria comprehendere ualeamus, ut edes, intercolumpnium, angulum et fornicen et alia que hiis similia sunt. Ymagines sunt quedam forme et note et simulacra eius rei quam meminisse uolumus; quod genus equi, leonis et aquile; memoriam artificiosam habere si uolemus, ymagines eorum in certis locis collocare nos oportebit. Quemadmodum qui litteras sciunt possunt id quod dictum est scribere et recitare quod scripserunt, ita quod in modico didicerunt, possunt ea que didicerunt in locis collocare et hos memoriter pronunciare. Nam loci cere aut carte similimi sunt, ymagines litteris, dispositio et collocatio ymaginum scripture, pronunciatio lectioni. Oportebit igitur, si uolumus multa meminisse, multos nos nobis locos comparare, ut in multis locis multas ymagines collocare possimus. In primis loci debent ex ordine constitui, ne quando perturbatione ordinis impediamur quo serius, quoto quoque loco licebit, uel a superiore uel ab inferiore parte ymaginem sequi, ut ea que mandata locis erunt uidere et proferre possimus. Nam ut, si in ordine stantes notas quam plures uideamus, nichil nostra intersit utrum a summo uel ab ymo aut in medio nomina eorum incipiamus, ita in locis ex ordine collocatis ueniet, ut in quamlibet partem quoquo loco libebit ymaginibus admoniti dicere possimus id quod locis mandauerimus. Secundo locos quos sumpserimus egregie commeditari oportebit, ut perpetuo nobis herere possint. Nam ymagines sicut littere delentur, nisi in hoc utimur; loci tanquam cera manere debent. Tertio, ne forte in numero locorum falli possimus, quintum quemque nominari placet; quod genus si in quinto loco manum auream collocemus, si in decimo aliquem notum cui prenomen sit Decimus; nam facile erit deinceps similes notas quinto quoque loco collocare. Quarto, commodius in derelictum quam in celeberrimam regionem locos comparare, propterea quod frequens obambulatio hominum perturbat et infirmat ymaginum notas, solitudo conseruat integras simulacrorum figuras. Quinto, dissimili forma atque natura loci comparandi sunt, ut distincte interlucere possint. Nam siquis multa intercollumpnia sumpserit, conturbabitur similitudine locorum et ignorabit quid in quo loco collocauit. Sexto, magnitudine modica et mediocri locos habere oportebit. Nam et preter modum ampli uagas ymagines reddunt, et nimis angusti sepe non uidentur posse capere ymaginum collocationem. Septimo, nec nimis illustres nec uehementer obscuros locos habere oportet, ne aut obsecentur tenebris ymagines aut splendore prefulgeant. Octauo, interualla locorum mediocria placet esse, fere paulo plus aut minus pedum trinum. Nam ut aspectus, ita cogitatio minus ualet, si aut nimis procul remoueris aut uehementer prope admoueris id quod oportet uideri. Rerum similitudines exprimuntur, cum summatim ipsorum negotiorum ymagines comparamus, ut tocius rei memoriam sepe una nota et ymagine simplici comprehendimus; hoc modo, ut si accusator dixerit a reo hominem ueneno necatum et hereditatis causa factum arguerit et eius rei multos dixerit testes et conscios, - si hoc ipsum, ut ad defendendum nobis expeditum sit meminisse uolemus, in primo loco rei totius ymaginem confirmabimus: egrotum in loco cubantem faciemus eum de quo agitur, si formam eius retinebimus; si eum non agnouerimus, aliquem egrotum non de uno loco sumemus, ut cito in mente uenire possit, et reum ad lectum eius statuemus, dextera poculum, sinistra tabulas, medico testiculos arietinos tenentem, hoc modo testium et hereditatis et ueneno necati memoriam habere poterimus. Licet autem elocutio sit tercia res quam debet habere concionator secundum dispositionem et ordinem partium superius positarum, tamen, quia concionator in aliquo differt ab oratore nec ipsum totaliter imitatur, idcirco uoluimus pronunciationem et memoriam preponere, et in hoc loco, quinto uidelicet et ultimo, de elocutione tractare. Nos enim utilius fuisse credimus prius instruere concionatorem in uoce et corporis motu, que sunt partes pronunciationis, deinde de elocutione dicere, que uidetur de exsecutione officii concionatorii. Sciendum igitur quod elocutio tria continet: eleganciam, compositionem, dignitatem. Elegancia est ea que facit ut unumquodque pure et aperte dici uideatur. Hec diuiditur in Latinitatem et explanationem. Latinitas est que sermonem purum conseruat ab omni uicio remotum. Vicia in sermone quo minus Latinus sit duo possunt esse: soloecismus et barbarismus. Soloecismus est cum in uerbis pluribus consequens uerbum superiori non accomodatur. Barbarismus est cum uerbum aliquod uiciose effertur. Explanatio est que reddit apertam et lucidam orationem. Ea comparatur duabus rebus: usitatis uerbis et propriis. Usitata sunt ea que uersantur in sermone et consuetudine cotidiana. Propria sunt, que eius rei uerba sunt aut esse possunt de qua loquimur. Elocutio debet habere eleganciam, compositionem et dignitatem, ut dictum est. Dicto de elegancia, nunc dicendum est de compositione. Est autem compositio uerborum constructio equabiliter perpolita; ea conseruabitur, si fugiamus crebras uocalium concursiones que uastam atque hiantem reddunt orationem, ut est hoc: " Bacce aeree amenissime impendebant " ; - et ei uitabimus eiusdem littere nimiam assiduitatem, ut si diceremus: " O Tite tute tibi tanta tyranne tulisti " ; - et si eiusdem uerbi assiduitatem nimiam fugeremus, ut est hoc: " Cuius rationis ratio non exstat, ei rationi ratio non est fidem adhibere " ; - et si non utemur continenter similiter cadentibus, hoc modo: " Flentes plorantes lacrimantes obtestantes " ; - et si uerborum transitionem uitabimus, nisi erunt concinna, ut in hoc exemplo: " Has res ad te scriptas, Luci, misimus, Hely " . Item fugere opportet longam continuationem, que auditoris aures et oratoris ledit spiritum. Dignitas est que reddit ornatam orationem et uarietate distinctam. Hec in uerborum et sententiarum exornationes diuiditur. Verborum exornatio est que ipsius sermonis insignita continet perpollitione. Sententiarum exornatio est que non in uerbis, sed in ipsis rebus quamdam habet dignitatem. Notandum autem quod arengator uulgaris omnia predicta potest habere suo modo quodammodo et litteraliter, quod per singula perscrutandi patet ad sensum subtiliter intuenti.