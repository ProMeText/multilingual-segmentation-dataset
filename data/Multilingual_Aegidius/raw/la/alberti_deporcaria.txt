De Porcaria conjuratione

Etsi ad vos, quae per hos dies hic apud nos gesta sunt, rumoribus esse
delata non dubitem, tamen quod in tantis rebus fit, cupere te arbitror
et a nobis amicis ea discere, quae ab incertis auctoribus perlata vix
credibilia esse ob facinoris immanitatem videbantur. Faciam, quod amicum
decet; tuis enim ultro desideriis satisfaciam. Qua in re illud conferet,
quod inter pericula constituti historiam, uti gesta sit, melius quam qui
istic audiere, teneamus. Facinus profecto, quo a vetere hominum memoria
in hanc usque diem neque periculo horribilius, neque audacia
detestabilius, neque crudelitate tetrius a quoquam perditissimo uspiam
excogitatum sit.

Stephanus Porcarius eques romanus, homo animi utinam tam moderati, quam
erat ingenio praeditus docili, et lingua ad dicendum paratus, per eos
dies, quibus Eugenii pontificis maximi funus celebrabatur, suos ad
concives pro concione orationem habere instituit, non minus vehementem,
quam turbulentam. Quoad enim in se fuit, hortari aggressus est, ut
captis armis, veteris reipublicae, et nominis, et libertatis
meminissent. Nolo dicere prope futurum fuisse, ut studia multorum
concitarentur, ni ab Laelio Valleio jurisconsulto viro frugi et gravi
interpellatus destitisset. Commovere coepta haec Nicolai pontificis
animum, qui tum primum post Eugenium pontificatum inierat,
admonebaturque ab his, quorum consiliis utebatur, Urbem quietam non
futuram, ni paratus seditionum auctor abigeretur. Sed pontifex cum per
ipsa pontificatus initia instituisset, quam posset, plurimos sibi omnis
conditionis homines conciliare omni qua posset beneficentia et
facilitate, hunc alioquin honestum, et praesertim romanum civem
beneficio devinciendum, atque a turbidis consiliis ad spem honesti otii
revocandum statuit mansuetudine. Idcirco in Hernicos misit propraetorem,
habitusque in magistratu est summa cum dignitate. Cum vero ex magistratu
rediisset, quod videre licuit, non posita animi pristina protervia, sed
aucta ambitione, iterato se turbulentissimum exhibuit. Nam per eum
quidem diem, quo pro vetere consuetudine ludi agonales celebrabantur,
orta inter nonnullos adolescentulos rixa, et studiis partium plusculis
circum tumultuantibus, praesto fuit Porcarius vultu, gestu, manu,
verbis, clamore omnia tentans, quibus insanum vulgus ad odium eorum, qui
rebus praeessent, incenderet, atque ad arma concitaret. Tantam hominis
audaciam, atque cupiditatem rerum novarum veritus Nicolaus, suis rebus
mature consulendum censuit. Tamen ne quid pro suscepto instituto
aggrederetur, quod non piissimi, atque misericordis esset, non
extinguendam duxit hominis temeritatem, sed paullo cohibendam. Ea re
hominem relegavit Bononiam; quo et relegati, et suorum desideria
leniret, si forte hic ulla rerum inopia excitaretur, aut hi absentis
misericordia moverentur, mandarat magistratibus Bononiensibus, ne quid
homini deesse paterentur, quod ad victum faceret: in ceteris observarent
quid ageret, quid conaretur.

Homo impatiens quae olim per concionem apud cives inchoasset, nova cum
temporum suorum ratione conjungens deberi ab se fortunae suae, et animi
generositati putabat, ut quocumque daretur pacto, vel etiam interitu,
sin aliter nequiret, libertatem redimeret. At in eo instituto egregie
pertinere arbitrabatur vel ad vitae jucunditatem, vel ad gloriam
posteritatis, si maxima et incredibili aliqua spe proposita caput
periculo objectasset. Quos idcirco visum est, complices adjungit,
nepotemque inprimis adolescentem cupidum, et ad ferrum perpromptum
praemittit Romam, ut meritoriam militiam simulans cogat armorum vim, et
consceleratorum manum, devinciatque, quam possit plurimos, multa spe
rerum agendarum. Paratis rebus, constituta die, sese furtim proripuit,
atque ex Bononia nocte quarta applicuit Romam, divertitque domum.

Convocantur illico, quibus placere sua consilia noverat. Repente
completa domo confluentium multitudine, excogitatam, diesque multos
elaboratam orationem pronuntiat tanta et sui fiducia, et auditorum
approbatione, ut nihil ad rem perficiendam, nisi constitutum adesse
tempus omnes affirmarent. Coepit enim veterem Urbis gloriam deperditam
deplorare, et temporum injurias detestari, quae, si quid priscae
gravitatis, et virtutis in quoquam esset, non sinerent sine gravi
periculo in lucem prodire; neque se omnino tamen poenitere sui, quin
satis de se patriae, civibusque praestitisset, quo intelligerent unum se
esse, qui suorum decus concupisceret, neque dubitare quidem, se omnes
eos, qui adessent, quos esse viros fortes meminisset, digna fortibus
optasse persaepe, atque cogitasse, sed aliis occasionem defuisse, aliis
alia impedimento fuisse, cur privatis rebus magis quam publicis intenti
essent. Nunc pro certo habere, intellectis, quae parentur, rebus, fore
neminem, neque ex iis, qui adsunt, neque ex iis ad quos praeclarissima
sua consilia perventura sint, modo se aut Romanos cives, aut saltem
homines meminerint, quin de tota caussa eadem sentiant; idem sibi
expedire, atque necesse esse affirmat, quod brevibus monstraturus sit.
Opus esse animo parato non ad discendum modo, quae facto opus sint (ea
enim jam tum quisque pro sua prudentia et malis urgentibus novisse
potuisset), sed ad ea exequenda, quae necessaria, utiliaque sint, et cum
aeterna laudis, et gloriae celebritate conjuncta.

Cumque paullulum tacitus maximi doloris indicia vultu, gestu,
suspirioque dedisset, porrecta manu circumspectans rogavit, an esset in
tanto praestantissimorum, et optime meritorum civium numero quispiam,
cui suarum rerum, aut patriae status ulla ex parte placeret? Essetne
quispiam, qui communes miserias posset sine lacrimis recensere?
Egestatem, servitutem, contumelias, injurias, et ejusmodi jam tum
peculiare malum, et tolerabile factum esse assuetudine, et pro censu
habendum, modo inter suas aerumnas in patria liceret degere. Sed novum
genus crudelitatis ab iis, qui se piissimos dici velint, repertum esse,
cives esse non licere: proscribi, relegari, necari insontes, totam
Italiam refertam esse proscriptorum multitudine, Urbem civibus vacuam
factam; nullos videri per Urbem, nisi barbaros; ad flagitium ascribi,
qui amantissimum patriae profiteri se ausus sit. Subinde acriter
invectus in eos, qui rebus praeessent, cuncta colligens, quae ad
vituperationem, et criminationem pertinerent, auxit invidiam, et
indignationem, quum sordidissimos, et ignobilissimos plerosque omnes,
qui se veluti deos venerari velint, nimia opum affluentia insanire
multis modis ostenderet, cum cives ipsi meliori fortuna digni precario
viverent. Sed intolerabilis conditionis istius culpam non plectendam in
aliis, quam in se, si demum id malum sua ignavia diutius paterentur.
Oportere quidem olim meminisse, quid possit virtus: quanti sit non
servum esse. Quando istiusmodi rebus, quae inprimis desiderentur, abunde
omnia suppeditent, nihil relictum, quod amplius ad negotium exequendum
desiderari possit. Habere intra Urbem in armis conductos milites
tercentos, adesse proscriptorum manum fortissimam quadringentorum;
accedere et strenuos hosce, qui convenerint; adfutura et aliunde
subsidia. Ad ea quae agantur, multo paucioribus esse opus, quam sint,
qui coram adsint. Superos favere, populum congratulaturum, orbem
terrarum admiraturum virtutem, nullam posteritatem suas laudes
obliteraturam. Hostes contra superis, atque hominibus invisos inter se
dissidere, inermes, otiosos, luxu perditos, incautos. Nihil reliquum
esse, praeterquam ut victoriae fructum colligant. Decertationem, quae in
hac habenda fuerit, satis esse peractam strenue, rebus bene consultis,
et ea ipsa, quam in hanc usque diem habuissent, patientia. Consilio enim
perfectum esse, ut etiam si repugnent hostes, superentur patientia, aut
desidiosi, aut nullo labore conficiendi reddantur. Inter jam partam
victoriam, quae in manu sit, et laborum praemia diem non plus unam
interesse. Sustineant sua gaudia, atque se ad cumulatissimas divitias
capessendas parent. Decies centena millium nummorum aureorum noctem
proximam allaturam. Moveri tamen se magis patriae pietate, quam opibus:
magis pendere ad civium suorum decus, et felicitatem, quam ad ulla, quae
sese attingant, commoda. Sui quemque consilii tamen futurum, quo pacto
utatur victoria, quando se factos omnium dominos visuri sint. Hortari,
ut patriae, et nomini, et bene coeptis consiliis, atque communibus rebus
animi virtute, atque mutuo consensu obsecundent. Haec Porcarius.

Cognitis apud pontificem per indicem, quae agerentur, visum est noctem
ipsam dissimulare, quod intelligeret multos occultandi facinoris spe
concursuros ad scelus noctu, si quid turbarum concivissent, qui in luce
quiescerent. Proxima idcirco die missis armatis expugnatur Porcarii
domus. Ex complicibus conjuratorum aliqui capti. Solus Porcarii nepos,
facta per medios hostes via ferro, sese eripuit: ipsum Porcarium per eum
incursum latitantem non invenere: nocte proxima inclusus a sorore
scrinio repertus est. Ex capto quae discenda videbantur, didicere:
poenas sumpsere suspendio.

Quae instituerant sunt haec. Per epiphaniam solemni die, cum pontifex,
et collegia, atque praetor, et minores pontifices sacrum pro more
facerent in basilica, ex complicibus, cui negotium mandaverat,
foenilibus et stramentis ad pontificia stabula basilicae finitima
injecturus erat ignem, hac spe, ut expediti ad opem praestandam relicto
sacrificio accurrerent. Interea proditurus erat Porcarius dormitoria e
cella conscii aeditui proxima basilicae, qua noctu cum armatis
delituisset. Purpura, et auro distincta veste amictus cum paucis ad
speciem, uti ad sacrificium venisset, futurum non dubitabat, quin
apparitores ignari, quod ita rediisset, illico nulla mora
intromisissent. Utcumque res foret successura, armati e vestigio et
bipennes adfuissent, convolassent et qui signum ex variis insidiarum
locis praestolarentur. Refractis cancellis primo impetu, pontificem
revinctum non sine caede eorum, quos gravius odissent, decreverant ad
arcem adducere, et una fratrem ejus, ut qui arci praeessent, his
supplicibus, cogerent arcem dedere. Arce occupata, futurum fuisse
confidebat, ut summa cum alacritate populo fautore uteretur. Interea dum
haec ad basilicam, et arcem agerentur, alii complures complices sese
praefectos vigilum esse, et captivos maleficos ducere in carcerem
simulantes, Capitolium, cujus intra septum carcer est, custodiis vacuum
liberrime iniissent, ac sine periculo occupassent. Postremum erat, ut
praedam, atque caedem passim facerent tota Urbe, ac decreverat quidem
omnem pontificiam turbam funditus extinguere. Velle enim ajebat se id
agere, ut aeternum intra haec moenia capitis rasi dentes vereri non
oporteret. Qui rem honestant, templum non polluere, sed pro foribus
basilicae ad sacrificium pontificem euntem prehendere decrevisse
praedicant. Tandem quidem compertae sunt catenae, quibus pontificem
maximum erat illaqueaturus. Praedam sic annumerabant. Ex pontificis
domo, et rebus ducenta millia: ex collegio ducenta: ex mercatoribus,
atque his qui officiis praesunt, ducenta: ex publicis horreis salinarum,
atque ex inimicorum civium fortunis centena millia. Moriturus: Ohe!
tribus, inquit, diurnis horis me superastis. Nos victoria in noctis
vestibulo properans expectabat.

Itaque hujusmodi fuere pericula, quae imminerent. Nos alii, veluti qui a
tempestatibus maris ad incertos scopulos rejecti periculi terrore, et
indignationis nausea confecti, nunc mare, nunc rupem spectamus, et, quod
ajunt, perturbatum animum semper errare, cum alter alterum invicem
offendimus, uno aspectu, et salutatione per omnes mentis motus
distrahimur. Congratulamur, dolemus, rursus sumus in metu. Conflictus
quidam est inter nos verborum, et sententiarum. Sic oportuit, sic
institueram, sic futurum fuisset, sic fore statuo, ad eamque, quam
quisque tuendam suadendi rationem susceperit, non vera modo, aut
verisimilia, sed etiam, utcumque illa sunt possibilia, atque
impossibilia, argumentis trahunt. Nihil est, quod aliis de rebus posse
quispiam aut loqui, aut cogitare videatur. Denique una omnes condolemus
communem sortem; mihi super his prae misericordia interdum lacrimas
movent exterarum nationum homines nobilissimi, et ornatissimi, Galli,
Hispani, Germani, dum sic loquuntur: O nos miseros! siccine patriam,
parentes, et dulces necessitudines, et cara omnia relinquimus? Siccine
pontificem sequimur, ut praeda consceleratissimorum latronum simus, ut
crudelitati, atque furori immanissimorum objiciamur? En priscos
Camillos, en Coruncanos, qui praeter se, quoscumque intueantur, barbaros
et cistiferos praedicant. En cultam moribus, et ornatam vitae degendae
rationibus gentem missam coelo ad orbis imperium bonis artibus
moderandum. Quid facerent in saevissimos hostes? Quid perturbatis rebus
ac perditis? Quid in ultima inopia, et rerum omnium desperatione? Toto
in Latio pacatae sunt res, et quidvis potius expectabamus, quam in
alicujus Romani animum posset incidere, ut rebus novis se meliorem
fortunam assecuturum arbitraretur. Ager cultus, Urbs facta aurea proximo
jubilaeo, civium dignitas aucta, uti quisque postulandum a pontifice
duxerat. Nullae exactiones, nulla nova vectigalia, summa justitia,
maxima ornandae Urbis cura. Quid! malum hoc est nimia felicitas? Homines
non insanire modo bonorum copia, verum etiam in furorem verti? Proh
superi! immeritos hospites! qui ex ultima, ut sic loquar, Thule, aurum,
qui praemia laborum omnium totius vitae huc conferant, erogent,
profundant, qui id agant, ut suis fortunis otiosi, et inertes, uti sunt
plerique omnes Romani cives, laute, splendideque degant, nulla injuria
accepta, nulla re alia offensi, praeter unum id, quod aegre ferant
adventitios prae se cultiores videri. Tot hominum millia horae momento
nudare bonis, trucidare ac penitus perdere instituisse? Templum caede
profanare, aram cruore funestare, collegia, sacerdotia, religionem
funditus pervertere instituisse? Pontificem, cui maximi omnes reges
pedem exosculari dignentur, sacrificantem abripere, trahere, trudere in
catenas, atque necem instituisse? Ultra Sauromatas nimirum fugiendum
est: linquendum crudele coelum, et lares avaros.

Haec illi. Nos alii, qui aetatem hic duximus, qui laudibus Urbis
afficimur, civiumque loco amore in Urbe sumus, atque gerimus rem, non
uti illi, perturbato animo, sed ratione pensamus, et pro nostro officio
admonemus; desistant paucorum culpa totam Urbem in odium adducere.
Adesse enim graves, et integros complures viros prisca dignos Roma.
Neminem dari non pessimum, quin tranquillitatis, et otii sit cupidus.
Inter ceteras urbes italas hanc non in postremis studiis bonarum artium
esse deditissimam; praeter paucos hosce male consultos, qui poenam
luerint stultitiae, ceteros omnes ejusmodi esse, ut ad eos et dolor, et
periculum perturbationum multo pertineat magis, quam ad nos. Urbem et
dignitate, et veneratione sua nobis incolis ornamento esse. Nihil
incidisse, cur alibi apud romanum pontificem versari commodius sit, quam
Romae; qua in urbe vel ad religionem, vel ad usum vitae, vel ad
voluptates omnia suppeditent. Accedere solertissimi principis
sapientiam, incredibilemque solertiam, et collegii perspicaciam, quorum
consiliis tutissimi futuri sumus. Futuros et superis diutinis omnium
supplicationibus, uti hactenus fuerimus cordi et commendatos. Tamen cum
ista ita esse viri maturi omnes et loquantur, et credant, fit
nihilominus, ut alia ex aliis repetentes, qui cautiores videri velint,
sic interea statuant iterum atque iterum consulendum. Namque norunt
quidem populares turbines facilius excitari, quam sedari, et nunquam non
esse populos ad motum paratos, si adsit quem sequantur. Ex his, qui
tantum facinus inchoarint, vix sex qui poenas luerint, deesse. Ceteros,
qui supersint, si qui sunt, qui esse et multi et varii dicuntur,
pristinas, quibus movebantur, cupiditates non posuisse, sed adjecisse
capitis tuendi sui curam ob vitae discrimen in quo versari deputant se,
offensa principis majestate. Tum et illud venit in mentem, raros forte
inveniri, qui in istiusmodi facinoribus se auctores primarios praebere
velint. Qui autem secundo esse quaerant loco post primos periculi
aggressores, inveniri quidem multos. Amoto idcirco primario, videri hos
videntur, qui erant secundi, factos primos.

Me quidem cum istos audio, neque me movent quas adducunt, adducique
possunt rationes, neque vehementer assentior. Video sane quo stent loco
res Italiae. Intelligo qui sint, quibus hic perturbata esse omnia
conducat: memini tempora Eugenii, audivi Bonifacium, et legi
complurimorum pontificum adversos casus. Non ignoro primum, uti ajunt,
inter porcos, qui grunnitum sustulerint, hunc futurum principem omnium
ad motum. Sed alia ex parte versatur ante oculos pontificis majestas.
Nunquam sane inventum a veterum memoria, ut qui pontifex arma odisset,
in arma incideret. Hunc pacis esse studiosum, in principes plus satis
facilem, ut extrinsecos impulsores non multum verear, et perinde
intestina quidem malorum contagia non multum momenti habitura censeam.
Tamen quid de tota re statuam, quid de me consilii capiam, nondum
constat, praeter id, ut ex temporum eventu consilia in diem capturus
pendeam. Vale.