RAHONAMENT DE THELAMÓ E DE ULIXES EN LO SETGE DE TROYA, DAVANT AGAMÈNON, APRÉS MORT DE ACHILES, SOBRE LES SUES ARMES

Mort lo gran fill de Tetis, pestilència terrible dels troyans, vall e segura defensa de les tendes gregues, tremuntana ferma de noble victòria, lo qual, moltes veguades de la reyal sanc de Príam tenyint los camps troyans, a la fecunda Ècuba havia fet quasi stèril, poblant de quada dia los inferns de nobles ànimes troyanes, aquell, lo qual Júpiter no gosà engendrar, tement la resposta de Proteu, armat de les forts armes de Vulcano, banyat en lo trist stany per lo qual jurar los déus no poch temen. A la fi, vençut per la strema bellea de Polícena, lo vencedor de tots los hòmens fon mort, ab sola una flexa tirada del flach bras de Aleixandre Paris. E, cremat lo seu cors, alre non romàs al món del fort Achilles, sinó una tan poca cendra, que envides basta umplir un no molt gran vexell, les armes del qual orfes Ulixes e Thelamó ab egual instància demanen, havent per bo lo savi duch Agamènon que, davant ell, ensemps ab los altres duchs e reys, cascu d'ells rahonàs ab quin dret de posseyr tals armes se feya digne. E, girant los ulls Thelamó a les naus gregues, ab superba ira féu principi a tals paraules:

«O, inmortal Júpiter! Si, ensemps ab les altres virtuts, justícia en tu reposa, ¿comportes que davant les nostres naus Ulixes ab mi gosa contendre, lo qual, no dubtant dar loch a les flames troyanes, fon forçat, per lo stalvi de tota Grècia, yo sol contrastàs a l'animosa força de Èctor, apagant lo foch de nostres ja cremants fustes? Mas deixaré lo treball de recitar mos actes a la fama, puix ella per mi en eterna memòria los recita. Digua Ulixes los seus, per a la veritat dels quals fretura de testimoni. Yo no ignore ni menys negue les armes de Achilles ésser gran premi, però és fet poch per demanar-les Ulixes, lo qual tant los perills tem, que los murs no li paren armes saldes. Y, ara, desarmat, ab mi gosa contendre, puix ab paraules se pot attényer la fi de nostra contesa. E no pot campar sens glòria, que, perduda la sperança del que demana, serà alegre ab Thelamó haja contes. E, si per pròpries virtuts vos par nostra justícia dubtosa, essent yo nét del gran Júpiter, la claredat de mon linatge e lo acostat deute que tinch ab Achilles, declara Ulixes prest la sperança perda de tals armes. D'on te ve a tu, Ulixes, fill del lladre Sísifo, al qual en ladronicis no desembles, haver deute ab la noble e reyal sanch de Achilles?

Yo deman les armes, perquè primer e sens força é offert ma persona a Menalau, en venja dels seus reyals tàlems. Si tu res digne de premi has fet, lo guardó a Palanides se sguarda, que descobrí la veritat de la tua ficta e temerosa follia. E plagués a Déu fos stada vera o almenys creguda, perquè vixqués lo animós Palamides, o, si ja fos mort, vixquera la sua ínclita fama quítia de criminosa infàmia, la qual tu, maliciosament e no vera, li has imposat. Axí sabs tu ofendre! Ab tals engans deu ésser temut Ulixes, lo qual, ab tot que en belles paraules vença la saviesa de l'antich Nèsthor, nol socorregué quant, enmig dels troyans, pesat per vellea, li demanà succors, no podent, sinó ab tarts passos, dels enemichs retraure's. Però, Ulixes, desemparant lo tan honrat duch, recorregué al seu segur offici. Fogint, no ab suaus passos, car la temor als seus peus portava ales, pensà los déus ab ulls justs miren les coses humanes. E axí fóra rahó qui tan mal socorregué, fos mal socorregut, e lo desemparant fos desemperat.

Yo viu Ulixes ab altes e paorugues veus, dignes de misericòrdia, reclamar als grechs que de mort lo restaurasen, al qual no tart socorreguí: cobrint-lo ab lo meu scut, restaurí la sua vida, mort de molts ignocents. O, Ulixes! Si ab mi vols contendre, torna davall lo meu scut ab aquella mateixa temor e de allí narra los teus singulars actes. Cavaller no conegut sinó en treves, vet Èctor ressucita, lançant foch a nostres naus. Resistexs-li tu ab pintades paraules, puys yo sol li resistí ab forts e offensives armes e fuy pluja que apaguí lo foch de nostres fustes. O, grechs! E per mil naus, les quals yo he reservades, no us par mereixqua les armes, car, sens mi, perpetu exili sostinguéreu per minva de fustes? E, si no vull celar lo ver de ma demanda, les armes, desijoses cobrar senyor no menys fort del primer, demanen més a Thelamó, que no Thelamó a elles.

Parle Ulixes dels seus furts, recite la mort de Resus, lo furt del Paladi, les quals coses, fetes de nit, no crehent a Diomedes, són quasi faules. Ne yo sé Ulixes per què tant les desiga, puix ell, dessarmat, ab nit scura enguanà los pochs cautelosos enemichs. Ne, si les te donen, lo teu flach cors les porà sostenir; ans, si proves la fort lança de Achilles, serà pilar pesat als teus dèbils braços. Ne la tua mà squerra, àbil sols en furtar, porà sostenir lo pesat scut, en lo qual la ymatge del món stà figurada.

Cavaller egualment flach en ànimo e en persona, si la error del poble aquestes armes te atorgua, no hauràs causa de ésser temut, mas de prest despullat. Essent honrada despulla als enemichs, faràs present poch agraït als troyans de belles armes. O, carregat de tan gran pes! No attenyeràs les tues vençudes victòries, les quals corrent aconsegueix e perdràs lo nom de lauger, guanyat ab vergonyoses fuytes!

O, Ulixes! Pensa quel teu scut no és menys romput ne menys despintat del primer dia, d'on ne hajes a desijar altre. Lo meu, guast hi envellit per molts colps, és rahó repose e que altre nou e fort en tan perillós offici li succehixqua. Tu renova de sperons, los quals són infançonia e sucors a la tua gran temor. No penses que yo desig tolre't aquestes armes, perquè cregua, essent desarmat, sia a tu vida més perillosa; ans só cert les armes de Achilles mort corporal prest te procurarien. E, per ço, treball per tu no sien posseydes, puix, vivint, mors cada dia, multiplicant en legea de covarts actes. No t'abelleixqua, donchs, la fortalea de tals armes, que, per ésser forts, volen dobladura d'ardit ànimo, lo qual en tu no trobarien. E pensa tots jorns se prenen castells ben provehits, per minva de flachs defensors. Les tues segures armes sien enbayxada demanant treva e faràs més largua la tua desonrada vida que la llebre, ab son acostumat fogir, no resistint se restaura.

E, perquè la fi de nostra demanda no sia largues paraules, o, nobles duchs!, lançau les armes enmig dels forts enemichs e siau contents sien possehides per aquell qui de tal presa les farà salves».

Acabant en semblants paraules Thelamó la fi de sa demanda, Ulixes, un poch spay baixant los ulls, se girà als reys e duchs, sperant del poble lo murmur cessàs, perquè les sues avisades paraules, ab dispost scilenci, loch de millor ser enteses trobasen, les quals, de gentil stil ornades, aumentaven la veritat de sa justícia

«Sils vostres desigs, o, animosos duchs!, ensemps ab lo meu se complien, no seria dubtós lo hereu de aquestes armes, mas tu, Achilles, possehiries les tues armes e nosaltres a tu. Però, puix desplau als cruels fats, no veig qui millor puixa haver los béns de Achilles, sinó aquell per qui los grechs hagueren Achilles.

E, deixant largura de pomposes e vanes paraules, sols consentim quascú de nosaltres dels propris béns se alegre, que la claredat de nostre linatge e les virtuts de nostres avis, solament fan pus clars nostres actes, mas nom par nostres mèrits molt aumenten, ab tot que, si Thelamó se diu nét de Júpiter, en aquell mateix grau só yo acostat al gran Júpiter, e més a Mercuri, per la part de ma mare. Però, no vull, per la vàlua de mos antecessors, la mia part sia favorable, mas que deixem los déus en los cels, de nostres misèries poch anciosos, e los morts en los sepulcres reposen. Nosaltres guanyem premis ab mèrit de pròpria virtut. Si, per deute de acostat parentesch, algú tals armes deu possehir, viu encara Peleu, pare de Achilles, e Pirro, son fill, los quals per tal dret primer que Thelamó les demanen, sens que nols seran atorgades.

Axí, puix és forçat ab carta de singulars actes nostre dret rahonar e Thelamó tant desiga, en vergonya sua, saber de mos actes los quals crech per vosaltres no són ignorats, puix al bé de tots se sguarden, nom serà treball, sil scoltar a vosaltres no treballa, dir-ne algú, perquè prest Thelamó perda la sperança del que demanda e a vosaltres paregua humil la fi de ma demanda, en satisfactió de tan profitosos treballs. Mas yo só content del premi delitós que virtut ab si porta e les armes sol deman per senyal e mostra de tals obres.

Tement la deessa Tetis les sdevenidores guerres per lo furt de la bella Elena, assajà ab cautelosa indústria mudar o mittigar los implacables e cruels fats, los quals, en los camps de Troya, a son fill Achilles de mort menasaven. Vestint aquell ab femenils vestidures, enganà a tots los grechs e fon maravella l'avisat Thelamó, ensemps ab ells, fos decebut. D'on les forces troyanes, aumentant de quada dia, allargaven nostra victòria, que los forts invincibles murs de Troya, sol del fort vencedor Achilles podien ser vençuts. Perquè fon forçat a mi, fengint-me mercader, portàs moltes joyes a les nobles donzelles en la casa del rey Licomedes, entre les quals, en àbit femenil, Achilles reposava, poch ansiós de sullar ses mans en sanch troyana. Mas, perquè entre tantes donzelles millor conegués lo vergonyós jove, ensemps ab les altres joyes yo portí una no poch gentil lança, acompanyada de un molt bell scut, lo qual, sens tarda, Achilles pres, poch curant de la vàlua de les altres coses que a la femenil condició se sguardaven, e, ab indústria mia, ell conegué quant perjudicava a la reyal e noble sanch de son linatge. E veu com yo só stat causa ell, en ajuda nostra e augment de sa honor, haja obrat tants e tals actes, que, per a recitar-los, en gran part tinch fallença de paraules. Ha fet present de la mort al quasi inmortal Èctor, vida e segura defensa dels troyans, entrant ab ell en pus estreta batalla que Thelamó. E no solament ha apagat lo foch de nostres fustes, mas ha tolt ensemps la vida e lo poder al qui altra vegada les poguera encendre. Yo deman aquelles armes les quals Achilles per mi possehí.

Thelamó, tu vols que en mon dret la mia indústriam nogua, la qual induhí al sforçat capità Agamènon sacrificar sa filla. E, despullant-se la pietat de pare, remé los vents ab la ignocent e verge sanch de Efigenia.

De mos actes no vull més recitar, perquè no convé als savis reys ser croniquistes de llurs victòries, ni vull minvar lo premi de mos treballs ab superba jactància. Mas, perquè vejes no tinch del tot ma sperança en paraules, mira los meus pits: més nafres quel teu scut, los quals sens lengua per mi parlen! Tu dius tens romput l'escut; yo la persona! No són mortals los colps dels quals ab les armes hom se pot deffendre. Desiges altre scut perquèl teu de molts colps és guast. Yo, per semblant, deuria desijar altre cors, e tu que mudasses altra ànima, la qual te fes conéxer quant offens natura humana, que en àbit de home est pijor que animal brut. Glories-te que has deffés de foch nostres fustes, sens que no tens vergonya la glòria de tots apropiar-te, la qual no consent ésser robada, mas acompanya e fa gloriós al qui per gran virtut l'ateny.

O, bé fóra poch avisada Thetis, que les armes, les quals l'enteniment ensemps ab lo cors armen, hagués donat a Achilles, perquè aprés d'ell les succehís un cavaller sens ànima!

Del que m'enculpes de Palamides e que forçat só vengut a la batalla, not cur respondre, perquè a tan manifestes falsies la resposta alguna auctoritat los daria. Però sies cert que ans se deixaran los rius de córrer e los monts correran e ans Grècia socorrerà a Troya, que les tues avisades astúcies als grechs aprofiten.

O, fallit [73v.] d'enteniment! ¿E ab los béns de natura, los quals quascú sens delliber posseeix, vols attényer nom e premi de virtuós, que sinó ab multitud de treballosos actes, nos dexa attényer? E, fiant en la tua nua e corporal força, ¿tens atreviment demanar tals armes, oblidant-te quels toros e grans orifanys, ab major força que tu, sovint nostre camp han soccorregut, sens que no demanen les armes? O, Thelamó! Desija armar la ànima, puix tens stalvi lo cors de les passades batalles, e no tingues sperança en aquelles cosses les quals natura als altres animals pus líberament que als hòmens atorga. Pensa que la discretió e prudència humana sovint doma e amansa animals, no menys forts que feroces. Tu sols batalles ab força; yo ab animoses astúcies. No est menys diferenciat de mi, que un cavaller del capità o un fort galiot del destre nauger.

O, vosaltres, grechs! Puix conexeu aquesta diferència, dau les armes a Thelamó per premi de mos treballs, car, si res hi resta en acabadament Troya ésser destroyda, Thelamó, com ha acostumat, ho delliurarà. E si no us par yo les mereixqua, dau-les a aquell per qui possehiu tanta victòria». E mostrà lo Paladi, que cubert tenia.

Paregué bé a tots los reys les armes fossen de aquell lo qual ab tan gentils paraules havia rahonat los mèrits de sos actes. E fon manifest quant lo gentil stil fa pus clara la justícia.

Desesperat lo fort Thelamó de les tan desijades armes, aquell qui no vençut ne jamés sobrat havia sofert les grans forces de Èctor, sobrant e sovint vencent los stranys enemichs, fon a la fi vençut de una poqua ira de visibles armes desarmada. E, tirant la sua pròpria spasa, ab animosa continença dix als grechs:

«No crech la facúndia de Ulixes baste a tolre'm aquesta spasa, mas, encara, tem que, en presència de tan justs e avisats jutges, provarà ésser sua. Però, de present no vedarà que, axí com moltes vegades és stada tinta en la sanch dels enemichs troyans per defensa de vosaltres, ara, banyant-se en la sanch de son senyor, li procurarà libertat eterna. E portaré primer en los inferns a l'animós Achilles alegres noves del sforçat hereu de ses armes».


PLANT DOLORÓS DE LA REYNA ÈCUBA RAHONANT LA MORT DE PRÍAM, LA DE POLÍCENA E DE ASTÍANACTES

Cruel, ficta, mortal e sanguonosa pau Eneas e Anthènor havien finat deu anys passats, aprés quels superbos grechs en les fèrtils ribes de Àsia havien posat lurs riques tendes. Los camps vehins de nostra ciutat, no solament tints, mas fins en lo profunde centre de sanchs enimigues gregues e troyanes en gran abundància abeurats, fertilitat als sollícits llauradors prometien. En altitud que de luny mirar se podia, staven no mesclats en nombre sens compte los cossors, acompanyats de ossos de la consumpta carn ja despullats, de aquells qui a la cruel citatió de la mort primers comparegueren.

O, veritat de gran maravella, no immèritament als qui la hoyran dubtosa! Que, partint-se dels cossors squinçats llurs enemigues ànimes, no se'n partia la mortal inamistat; ans, si per cars o perquè eren tants que la terra reebre nols podia, se mesclaven. En breu spay los uns apart dels altres trobats eren, retenint en la descolorida cara aquella ferocitat que fins al darrer spay del viurels acompanyà. Y en diverses squadres als vius paria que ells, morts, desigada batalla speraven. Fins que multitud de diversos oszells en companyia de animals salvatges, dels ossos la carn despullant, mobles e volants sepultures los donaven, perquè semblant a la inquieta vida fos llur darrera sepultura. Los ossos dels quals, si una flama ensemps cremar asajava, com la umida sal, ab so spantable, los uns dels altres ab velocitat no poqua s'apartaven.

Romania Troya, dels inferns abundant pobladora, de vius despoblada. Stimàvem benaventurats, de llur repòs tenint enveja, a aquells a qui la piadosa mort de conflicte de tanta misèria havia fet delliures, puix eren exemps de la dolorosa vista de mals e dolors. Que ans los cels ab fatigua de llur voluntari moviment per destructió de la mundana màchina reposaran, que semblants als nostres se troben en camí de tant greus dans, porrogant-nos la cruel mort per major mal trista miserable vida, la qual, creixent de inefables misèries, mostrava'ns poch dolre de aquells qui, ab una sola breu mort, de tantes pus doloroses stalvis, ans festa que obsèquies merexien llurs sepultures. E gravitat de innumerables multiplicades tristors en mortal litargia havia conduït nostres cansades penses. Érem dits vius, no perquè en veritat vixquésem, mas perquè ab algú poch e tart moviment als morts en part desemblàvem.

Per acabat e darrer terme de nostra final destructió, aprés de sosteniment de tantes misèries, attés aquella enganosa e pacífica nit, stant los nostres murs ab scilenci de les vigils solícites guaytes, no recelant altres mals dels que sostengut havíem. E una general son ab fatiga dels passats treballs repòs de no record als mesquins troyans atorgava. Stant la ciutat com a vas, habitació de morts callada, sols los galls ab multiplicades veus la mijanit senyalaven.

En lo lit de la sua reyal cambra stava lo cansat rey Príam, los peus del qual Cassandra e Polícena de la mort, per ésser dones, delliures, calfaven. Yo no sé si dormia, que augment de dolors me havia portat que, no menys dormint que vellant, nostres passats e presents dans sempre ab plorosos ulls pensava. A mi paregué ensemps veure e oyr la ombra de aquell cavaller invincible, fill meu, Èctor, que ab cansada e plorosa veu, desemblant a aquella que vivint parlava, fredament toquant la mia mà dreta, quasi plorant deya:

«Leva't, Ècuba, reyna sobre totes miserable, que sils cruels fats per força de armes a nostre decaïment perdonat aguessen, la mia mà dreta sola bastava la superba ira dels enganosos grechs amansar y raure de les penses humanes eternament lo nom de Grècia. Leva't, trista mare! Mira de nostra destructió lo darrer dia!».

O, doloroses dones, les qui ab pèrdua de fills passau per lo camí de dolor materna! Pensau ab quanta cuyta respondre, e abraçar ensemps, volguí a la laugera ombra, la qual, enganant los dèbils braços, féu-se absent de la mia vera o ficta vista, refrescant les passades nafres ab recort present de aquell passat mal, quant lo cors sens ànima de aquest fill meu, pare de cavalleria, fon roseguat per los nostres e seus camps troyans, ligat a la coha del cavall de Achilles, laurant la terra a l'entorn dels murs de la sua ciutat en presència de sos vassals.

Acostí'm a Príam, que ensemps ab mis dolia, puix egualment abduys perdíem, perquè li digués la darrera e dolorosa vista de la ànima de aquell qui, vivint, en força e prudència axí als altres hòmens avançava ab humanitat tan benigna, que més fill dels déus que nostre se jutjava. Però, ma llengua, desecada per habundant sangonós plor de mare dolorada, no pogué formar lo començ de mes paraules, ans que la gran remor de la nostra cahent e ja encessa ciutat me forçà girar los plorants ulls a la porta de la tanquada cambra, per la qual, ab forts destrals en diverses parts trenquada, la spasa treta, ab superba iniqua continença, desesperant a misericòrdia, Pirro entrava.

«Vine, Príam ab irada spantable veu deya que tos fills e vasalls en los inferns te speren, puix per lo teu mal consell a la mort primers los has offerts, porta'ls nova de nostra pròspera e darrera victòria. Leva't, rey de misèria, stalvi de la primera destroyda Troya, perquè ab major dolor prengua fi la tua miserable vida. Penit-te, sens que not serà atorgat temps de smena de haver tramés a l'afeminat Paris en Grècia per furtar la bella Elena; sies exemple a tot lo món, que de offendre als grechs se guarden. Vine, rey de dolor ab corona de misèria! Tu has engendrat molts fills per a la spasa de mon pare, e ton pare a tu per a la mia».

Ab veu sforçada respòs lo rey sens temor:

«O, jove sens vergonya, vell en covardia, animós contrals morts, pauruch contrals vius! Entrels teus cruels e leigs actes fes-ne hu de misericòrdia: tol sens tarda la enujosa vida a aquell al qual en strem series cruel si la y deixaves. Attesa la desigada mort procurant-me eterna libertat, de tu vivint, ja mort, en tenebres de desonrada vida me venjà, deixant en recordatió perpètua legea de covart acte e sens vergonya».

Fon lo mortal colp resposta a les darreres sforçades paraules de Príam, amaguant la tallant spasa en lo seu envellit, dèbil e ruat coll, la qual, per no tornar per lo camí hon entrada era, acabà tallar aquella part poqua que del primer colp restava. Prenent aquells blanchs cabells ab la mà squerra, los quals la daurada reyal corona de tota Àsia en triümpho de gran majestat aplanats havia, caygué sens cap, com a tronch envellit, lo cors del rey, cobrint los pahiments de nostra real cambra de tapits carmesins, tints de sangonosa porpra en tan gran habundància, que les òrfenes filles llurs peus no podien fer stalvis que en la corrent sanch de Príam nos banyassen.

Romania lo cap penjat en la mà del cruel carnicer, lo qual, obrint la finestra, cridant deya:

«O, troyans! Preneu lo cap de vostre rey, que lo cors resta a la muller e filles! Millor vos és ésser catius de nostres vasals, que no miserables ciutadans de Troya, senyorejant Príam, que a si, ne a sos fills, ne a vosaltres de nostra victòria ha pogut fer delliures».

Axí lançà lo cap de aquell rey que, ab justa suavitat, com a pare dels pobles, benignament trempava les regnes de sos regnes, egualment amat de sos fills he vassalls. Era ell la cosa que sola més amaven tots aquells a qui senyorejava. E, quant executió de crueldat tan strema en nostra retreta cambra Pirro acabava, no cessava, fumant, cremar Troya. E al cors de Príam fallien fochs per dar-li reyal sepultura.

O, cosa rahonable! Si la gravitat de aquelles dolors que les altres totes passa, ab sparç e apartat lenguatge als hoyns se parlava, e veus llagrimants, doloroses, nostra mísera destructió representasen, trasportant los hoynts entrestits en la presència de nostra gran pèrdua, no consentissen, sinó ab gemechs, tristor, sospirs e sanglots ésser hoydes. Aquestes són dolors de mare y stèril reyna, e cativa de aquells que, ella mirant, en la sua pròpria ciutat han donat cruel e dolorosa mort a sos fills, tollent a Príam en un dia ensemps la vida e los regnes!

«O, invariables, inichs e implacables fats, qui la varietat dels actes humans infalliblament ordenau! Per què forçau la mia trista ànima ésser present a fatiguat cors per dies e treballs axí dèbil, envellit e decaygut, que, deixant-me de tan dolorós viure, altre no serà en color e magrea, sinó tal com era com falç nom de viu tenia?

Vixqua, donchs, Ècuba, puix la mort sola de misèria la pot traure! O, mare, semblant a ovella que fecunda has parit los fills per ser trocejats, partits en diversses parts, roceguats a l'entorn de la tua ciutat, com aradres fent solchs de gran profunditat en la sangonosa terra!

O, fèbrida spasa de Achilles, guasta e oscada sovint tallant real carn en lo meu miserable ventre criada, y axí muça hi envellida en trossejar los ossos e carn dels fills, que envides ha pogut tallar lo dèbil coll del pare! Fir sens tarda! Squinza e talla les nostres carns femenils e molles, perquè les ànimes prestament fugen de habitatió derrohida! Que, sens comparatió, més cruel te mostres cessant de ferir en nosaltres, que matant aquells per la mort dels quals en tant strem avorrim la miserable vida. O, defunct e no sobrat, invençut fill meu Èctor, hoges dels profundes inferns la mia dolorosa veu, digna de moure los cruels infernats déus a misericòrdia? O, si la ous, per què venir tardes? Qui pot resistir a la tua animosa força? Encara en los scurs regnes Achilles te contrasta? Deixa lo cors en lo sepulcre, devore'l la insaciable terra. Vine, desigada laugera ombra, que sola tu bastes vençre los covarts grechs que, de tu viu fogint, de tes victòries són romasos. Porta Tròyol en ta companyia, que ensemps principi féu a la honor e fi a la vida».

«No vingau, jermà, regla de honor e de cavalleria respòs Polícena, no aumenteu nostres mals ab sperances de vans remeys que, puyx los cruels fats la nostra destructió han ordenat, no solament Achilles si tornava poria altra vegada a vós, invincible, tolre la vida, mas lo covart impiadós Ulixes. Sperau en breu reebre nostres fatigades ànimes, perquè, ensemps ab vós, en los Camps Elíseus, a la vert delitosa riba del gran riu, oblidant nostres passats mals, passem eterna desansiada e reposada vida».

Ab altes spantables veus la sibilla Casandra cridava:

«Hun mal sdevenidor entre tants presents agudament me turmenta, que la demència e follia de l'ignorant poble solament lo ques sdevé e no los mèrits dels humans actes sguarda, e axí per a sempre piadosament planyeran Troya, dels grechs destroyda. Recordant-se del darrer foch quels nostres alts palaus crema, se oblidaran de les flames que l'animós, sobre tots strenu cavaller, havia lançat a les ja cremants naus gregues en la segona batalla, aprés quen nostres platges havien lançat ànchores. O! Sils recordava de l'inhumà cruel trayment de Eneas e Anthènor, veurien los flachs grechs no han vençut, mas la invariable ordenança dels inplacables déus. O, cosa de gran maravella! Los famolents ozells de Grècia a péixer les nostres carns vénen e, als grechs guardant, no toquen, a mescla dels quals, ab rabiosa fam, los troyans cruelment dilacerant squincen. E los fochs cremants les pedres de Troya sens lesió passar deixen los cobditiosos enemichs per a pendre aquelles riquees que de les grans flames restaurar se poden.

Los pochs infants, a cativa servitut encara no abtes, dels braços de les mares al foch los envien, semblant als de infern, ab tot que demèrits no tinguen encara en aquest món. Dins los petits cremants corsos les ànimes bollir costrenyen e, ab tan gran cuyta, reyal sepulturals donen, que no abans los sperits sens culpa exalen, que llurs carns tendres e molles, ensemps ab los ossors, en vertadera cendra se transporten. Altres, la vida dels quals per major pena hun poch spay de ésser consumpta se allargua, com a tronchs verts ab doloroses veus a les flames en va contrasten, trametent a la fi vers lo cel les ànimes, encesses com ha centilles, corrents a la natural spera. Altres, pleguats ab la furtada roba encara, morts, en strets sepulcres llurs ànimes reserven, sperant com, fogint de tal carçre, als tenebrosos regnes devallar puguen. O, miserables troyans, als qui la flama no devora, nols deixa cruel spasa e alguns pochs, qui la mort per augment de dolor perdona, nols fall cativeri de iniqua, cruel, superba senyoria.

O, inmortals déus! Per què haveu elet menistres execudors de nostra sentència los grechs, hòmens sens humanitat? Si tu, Júpiter, de la pròspera fortuna troyana tenies enveja, ab los teus flamejants lamps destrohisses a nosaltres ensemps e los regnes, no romangues als grechs falç nom de vencedors. Yo no ignore la destructió que a ells, merexents, los spera. Però, dolch-me que no la faran los troyans, mas diran quels déus los punexen per los mals quens han fet. E, axí, quant en sdevenidor de nosaltres se parlarà, les darreres paraules finaran: los grechs vencedors, los troyans destruyts. Mas, què aprofita dolre sobre cars irreparable? Preneu, vós, desaventurada mare, los peus del ja fret cors e Polícena e yo los braços, no tenga per sepultura la sua pròpria sanch».

Entrà altra vegada per la nostra cambra lo cruel Pirro, la spasa tinta, e quascuna de nosaltres sperava, com anyell davant lo quil mata, qual primera a la mort convidaria. Ab spantable veu lo cubdiciós de sanch humana cridà:

«No cures, Polícena, de les obsèquies de ton pare, quels seus regnes cahents li seran darrera sepultura. Vine! Acaba lo matrimoni de Achilles! Tenyiràs los tàlems del sepulcre de la tua verge sanch, que les ombres de mon pare demanant desijada venga me forcen tolre't la vida».

No tardà Polícena levar-se a la veu de aquest trosejador de humana carn. E una sola camisa cobria la sua bellíssima persona, de la bellea de la qual de scriure deixe, perquè ab actes de crueldat tan feroce alguna altra cosa scriure nos deixa. Hun sangonós mantell que sobrel fret cos de Príam estava, prengué Cassandra; e yo, deixant descubert lo pare, cobrint la despullada filla, dient:

«Aquests són los arreus que als vostres tàlems, Polícena, se sguarden. De creure era que, per ser dona, la mort comportant-nos miserable vida, algun spay vos perdonara. Però, no solament dels hòmens, mas de les dones, los covarts grechs recelen. Nols oblida sou germana de aquell, lo nom del qual encarals spanta. Justa cosa és les claustres de vostra virginitat romanguen tanquades e, les venes del vostre coll ubertes, donant loch a la trista ànima, abeuren lo sedejant sepulcre de Archiles, perquè no sia ver que home viu de Grècia sia gendre de Príam».

«O, com és miserable cosa no saber morir! ab sforçada veu deya Polícena. Los vençuts animosament morint tolen la victòria als cruels vencedors. Aquels gloriosament vencen, los quals als catius, ab humana clemència de llurs voluntats, triümphen. Anem, Pirro, que en tu sol, grech, misericòrdia se troba, quem tols la vida, la possessió de la qual era a mi més greu e enujosa, que la pèrdua de aquells béns que possehia quant en prosperitat stava la destroyda Troya».

Axíns partim del fret cors de Príam per anar a les mortals sposalles, deixant-li per sepultura, les flames cremants, tots sos regnes.

Venien ha nostra cambra Elena e Andròmaca portant per la mà Astíanactes, fill de Èctor, lo qual en ànimo e benignitat no dessemblant al pare, besant les mans a la tia, ab sforç major que de fadrí, piadosament deya:

«O, cruel mort que a vós, Polícena, asaltar gosa! A mi, Pirro, qui en algun temps poré venjar crueldat de tan feroces actes! Deixa viure aquesta, la bellea de la qual e femenil condició a tot altre vencedor de mort faria exempta. O, engendrat de vibres e lectat de besalís! Què respondràs als quet demanaran la causa de tan cruel acte?».

«Llevau-vos, nebot deya la piadosa tia, no empacheu lo viatge de la mia desijada libertat. Deixau, refugi dels troyans; portaré als Camps Elíseus a mon jermà noves de vostra adoloscent semblança».

Ab paraules tan doloroses que recitar són imposibles, arribam als mortals tàlems del sepulcre de Achilles. Egualment los grechs ab los troyans Polícena planyien. Aquesta fon la primera hora quels enemichs aprengueren de haver pietat a nostra adversa mísera fortuna. Al mortal colp allargà lo coll la sforçada donzella e, ab la sua verge sanch abundosament regant, abeurà lo desecat sepulcre del fill de Peleu.

«O, spantable cavaller Achilles, que vivint mates a mos fills e, mort, a mes filles! Si per a tu havia jo parit, fosses stat madrina, perquè, ans que als breços arribassen, en les tues cruels mans mos fills deixasen llur tendra vida, o, matant en lo primer part la dolorosa mare, ab menys treball fóra acabada la tua gran crueltat. O, inich sepulcre sedejant sanch humana! Abeura't ara de aquesta verge, o, si no est content, no tardes, per apagar tan gran set, pendre aquesta tan envellida e poqua que en lo meu cors a tan gran fatiga resta. O, Pirro, pelech sens fons, on crueldat navega! Mira lo sepulcre de ton pare que ja se exugua e Cassandra e yo no mortes romanim. Per què torques la spasa? Mesclant nostres sanchs ab la de Polícena, ofega e farta les cruels ombres de ton pare.

O, fortuna monstruosa, ab variables diverses cares, sens repòs sempre movent la tua inquieta roda! Contra los miserables troyans has poderosament mostrat lo pus alt grau de la tua iniqua força. Envejosa deessa de animosos enemiga, als flachs no desdenyes vençre e dels forts destroyts triümphar te delita. Quantes cases de vil fanch e terra, enfosquides e fumades, lonchs temps star pacífiques comportes, e, de l'ennoblit, fort e gran Ylion, vols que se'n mostre lo loch on primer stava!».

Deixa los passats mals, miserable reyna! Mira Ulixes, rey de falsedat, cavaller de engans, covart en les armes, animós en fraudulència, ab quanta força arrapant tira Astíanactes dels braços de sa mare. Ab veu inpiadosa deya l'enganós grech:

«Deixa ton fill a la dolorosa mort, quil demana per reembre los vents de nostre desijat viatge, que als déus plau dels troyans res viu no y romanga. Aparta't, mare trista, no veges ton fill rodar en l'ayre lançat de aquella alta torre que sola sens cremar resta, la qual de les flames per alre no és feta delliure, sinó perquè, d'ella en lo més alt, lo fill de Èctor, empés, en diversos e chichs trosos lo seu cors partit, sia imposible als qui diligentment lo plegaran, les sues parts en ell mort tinguen lo loch que vivint tenien».

«O, piadosa mare! ab sforçada continença lo graciós infant parlava. Deixau-me anar, que nom dolch de la mia mort, mas de la vostra trista vida! E, si voleu que sens dolor muyra, no mireu vós la cruel fi de mon viure. No penseu la inumanitat de la injusta e no mèrita sentència, quels superbos grechs sens pietat me donen, que més serà mostra de llur crueldat, ferocitat e fam rabiosa de humana sanch, que no pena del qui ab llibert ànimo la accepta. No pot ésser gran mal lo que voluntàriament se pren. Anem, Ulixes, que no resistiré a la tua empenta. La passada por que a mon pare, covarts, teníeu, vos fa de present de son fill, encara infant, començar a tembre. A mi millor és, morint, vençre vostres flachs ànimos, donant-me la mort per sdevenidora temença, que ab vida dolorosa tenir obligatió de reparar los dans de ma pàtria contrals envejosos immutables fats, los quals no vosaltres nos han destroyts».

Axí anava lo sforçat infant a la desijada mort, deixant la trista mare, la cara guardant los cels, stesa en la dura terra, semblant a vertadera morta, la boqua de la qual, ja freda, piadosament besant, pres per la mà a Ulixes en semblança que ell a la mort lo portàs.

Los ayres scurits retronaven, lo sol de color de sanch se vestia, la terra murmurant en amples cavernes obrint reclamava e tot l'univerç per strem dol general decahiment en breu prometia, e la cara del fill de Èctor nos mudava. Ab dolorosos ciscles quen los darrers cels clarament se hoyen, tots ploraven sinó aquell sol per qui tots ploren.

Moltes, quasi infinides, vegades he assajat la mort cruel e feroce de aquest nét meu e de Príam scriure e jamés lo paper no ha pogut comportar tanta crueldat scrita, als qui aprés venran se presente. Ans la tinta negra, començant scriure lo caure de la tan alta torre, convertint-se en habundosa sanch, axí lo blanch paper tenyint abeurava, que m'era forçat deixar-me de tan dolorosa scriptura. Que en altres cartes la mort de aquest fill de l'animós Èctor no consent ésser scrita, sinó en les dures roques, sobre les quals cahent, lo seu delicat cors partit, trosejat e dilacerat de real sanch, ha tintes en recordatió perpètua del trayment de Eneas, de la cruel falsa victòria dels grechs, de la mísera adversa fortuna dels animosos troyans.