Don Ferrando, por la gracia de Dios rey de Castilla, de Toledo, de León, de Gallizia, de Sevilla, de Córdova, de Murcia, de Jaén, del Algarbe e señor de
Molina, a vós, don Pascual, por essa misma gracia obispo de Cuenca, e al deán e al cabildo d'essa misma eglesia, salut, como a aquellos de que mucho fío e para qui mucha bona
ventura querría. Sepades que la infante doña Blanca, mi cormana, señora de las Huelgas, me dixo que, sobre demanda que vós le faziedes en razón de las peñas de Viana,
que diziedes que eran de vuestra eglesia e la infante que vos las tenié forçadas, que se abeno ella convusco, porque vos quitássedes d'esta demanda, de vos dar en cambio, para
vós e para vuestra eglesia, para siempre, Gascoñuela, cerca Alcocer, que ella ovo comprada. E por razón que esta Gascoñuela fue donadío que el rey don Sancho, mío padre,
que Dios perdone, ovo fecho con condición que non pudiesse seer dada nin vendida a orden nin a eglesia nin a persona eclesiástica, la infante rogome que otorgasse yo este
cambio e donación que ella fazía a vós e a la eglesia de Cuenca de Gascoñuela, por razón de las dichas peñas de Viana que·l vós demandávades. E
porque es servicio de Dios, tóvelo por bien e mando que todo cambio o donación que la infante o su procurador fiziere convusco e con vuestra eglesia de Gascoñuela, con
vassallos, poblados e por poblar, con montes e con e derechos e pertenencias por las dichas peñas de Viana que·l vós demandávades que vala e sea firme
para siempre jamás e que non sea embargado por la condición sobredicha que fue puesta en el donadío del rey don Sancho, mío padre. E porque esto non venga
en dubda, mande·l dar esta carta, seellada con mío seello de cera colgado. Dada en Guadalfajara, XXVIII días de enero, era de mill e trezientos e cuarenta
e tres años. Yo, Gil Gonçález, la fiz escrivir por mandado del rey. Fernán Pérez.
Pero Gonçález. García Pérez.