De Porcaria conjuratione

Etsi ad vos, quae per hos dies hic apud nos gesta sunt, rumoribus esse
delata non dubitem, tamen quod in tantis rebus fit, cupere te arbitror
et a nobis amicis ea discere, quae ab incertis auctoribus perlata vix
credibilia esse ob facinoris immanitatem videbantur. Faciam, quod amicum
decet; tuis enim ultro desideriis satisfaciam. Qua in re illud conferet,
quod inter pericula constituti historiam, uti gesta sit, melius quam qui
istic audiere, teneamus. Facinus profecto, quo a vetere hominum memoria
in hanc usque diem neque periculo horribilius, neque audacia
detestabilius, neque crudelitate tetrius a quoquam perditissimo uspiam
excogitatum sit.

Stephanus Porcarius eques romanus, homo animi utinam tam moderati, quam
erat ingenio praeditus docili, et lingua ad dicendum paratus, per eos
dies, quibus Eugenii pontificis maximi funus celebrabatur, suos ad
concives pro concione orationem habere instituit, non minus vehementem,
quam turbulentam. Quoad enim in se fuit, hortari aggressus est, ut
captis armis, veteris reipublicae, et nominis, et libertatis
meminissent. Nolo dicere prope futurum fuisse, ut studia multorum
concitarentur, ni ab Laelio Valleio jurisconsulto viro frugi et gravi
interpellatus destitisset. Commovere coepta haec Nicolai pontificis
animum, qui tum primum post Eugenium pontificatum inierat,
admonebaturque ab his, quorum consiliis utebatur, Urbem quietam non
futuram, ni paratus seditionum auctor abigeretur. Sed pontifex cum per
ipsa pontificatus initia instituisset, quam posset, plurimos sibi omnis
conditionis homines conciliare omni qua posset beneficentia et
facilitate, hunc alioquin honestum, et praesertim romanum civem
beneficio devinciendum, atque a turbidis consiliis ad spem honesti otii
revocandum statuit mansuetudine. Idcirco in Hernicos misit propraetorem,
habitusque in magistratu est summa cum dignitate. Cum vero ex magistratu
rediisset, quod videre licuit, non posita animi pristina protervia, sed
aucta ambitione, iterato se turbulentissimum exhibuit. Nam per eum
quidem diem, quo pro vetere consuetudine ludi agonales celebrabantur,
orta inter nonnullos adolescentulos rixa, et studiis partium plusculis
circum tumultuantibus, praesto fuit Porcarius vultu, gestu, manu,
verbis, clamore omnia tentans, quibus insanum vulgus ad odium eorum, qui
rebus praeessent, incenderet, atque ad arma concitaret. Tantam hominis
audaciam, atque cupiditatem rerum novarum veritus Nicolaus, suis rebus
mature consulendum censuit. Tamen ne quid pro suscepto instituto
aggrederetur, quod non piissimi, atque misericordis esset, non
extinguendam duxit hominis temeritatem, sed paullo cohibendam. Ea re
hominem relegavit Bononiam; quo et relegati, et suorum desideria
leniret, si forte hic ulla rerum inopia excitaretur, aut hi absentis
misericordia moverentur, mandarat magistratibus Bononiensibus, ne quid
homini deesse paterentur, quod ad victum faceret: in ceteris observarent
quid ageret, quid conaretur.

Homo impatiens quae olim per concionem apud cives inchoasset, nova cum
temporum suorum ratione conjungens deberi ab se fortunae suae, et animi
generositati putabat, ut quocumque daretur pacto, vel etiam interitu,
sin aliter nequiret, libertatem redimeret. At in eo instituto egregie
pertinere arbitrabatur vel ad vitae jucunditatem, vel ad gloriam
posteritatis, si maxima et incredibili aliqua spe proposita caput
periculo objectasset. Quos idcirco visum est, complices adjungit,
nepotemque inprimis adolescentem cupidum, et ad ferrum perpromptum
praemittit Romam, ut meritoriam militiam simulans cogat armorum vim, et
consceleratorum manum, devinciatque, quam possit plurimos, multa spe
rerum agendarum. Paratis rebus, constituta die, sese furtim proripuit,
atque ex Bononia nocte quarta applicuit Romam, divertitque domum.

Convocantur illico, quibus placere sua consilia noverat. Repente
completa domo confluentium multitudine, excogitatam, diesque multos
elaboratam orationem pronuntiat tanta et sui fiducia, et auditorum
approbatione, ut nihil ad rem perficiendam, nisi constitutum adesse
tempus omnes affirmarent. Coepit enim veterem Urbis gloriam deperditam
deplorare, et temporum injurias detestari, quae, si quid priscae
gravitatis, et virtutis in quoquam esset, non sinerent sine gravi
periculo in lucem prodire; neque se omnino tamen poenitere sui, quin
satis de se patriae, civibusque praestitisset, quo intelligerent unum se
esse, qui suorum decus concupisceret, neque dubitare quidem, se omnes
eos, qui adessent, quos esse viros fortes meminisset, digna fortibus
optasse persaepe, atque cogitasse, sed aliis occasionem defuisse, aliis
alia impedimento fuisse, cur privatis rebus magis quam publicis intenti
essent. Nunc pro certo habere, intellectis, quae parentur, rebus, fore
neminem, neque ex iis, qui adsunt, neque ex iis ad quos praeclarissima
sua consilia perventura sint, modo se aut Romanos cives, aut saltem
homines meminerint, quin de tota caussa eadem sentiant; idem sibi
expedire, atque necesse esse affirmat, quod brevibus monstraturus sit.
Opus esse animo parato non ad discendum modo, quae facto opus sint (ea
enim jam tum quisque pro sua prudentia et malis urgentibus novisse
potuisset), sed ad ea exequenda, quae necessaria, utiliaque sint, et cum
aeterna laudis, et gloriae celebritate conjuncta.

Cumque paullulum tacitus maximi doloris indicia vultu, gestu,
suspirioque dedisset, porrecta manu circumspectans rogavit, an esset in
tanto praestantissimorum, et optime meritorum civium numero quispiam,
cui suarum rerum, aut patriae status ulla ex parte placeret? Essetne
quispiam, qui communes miserias posset sine lacrimis recensere?
Egestatem, servitutem, contumelias, injurias, et ejusmodi jam tum
peculiare malum, et tolerabile factum esse assuetudine, et pro censu
habendum, modo inter suas aerumnas in patria liceret degere. Sed novum
genus crudelitatis ab iis, qui se piissimos dici velint, repertum esse,
cives esse non licere: proscribi, relegari, necari insontes, totam
Italiam refertam esse proscriptorum multitudine, Urbem civibus vacuam
factam; nullos videri per Urbem, nisi barbaros; ad flagitium ascribi,
qui amantissimum patriae profiteri se ausus sit. Subinde acriter
invectus in eos, qui rebus praeessent, cuncta colligens, quae ad
vituperationem, et criminationem pertinerent, auxit invidiam, et
indignationem, quum sordidissimos, et ignobilissimos plerosque omnes,
qui se veluti deos venerari velint, nimia opum affluentia insanire
multis modis ostenderet, cum cives ipsi meliori fortuna digni precario
viverent. Sed intolerabilis conditionis istius culpam non plectendam in
aliis, quam in se, si demum id malum sua ignavia diutius paterentur.
Oportere quidem olim meminisse, quid possit virtus: quanti sit non
servum esse. Quando istiusmodi rebus, quae inprimis desiderentur, abunde
omnia suppeditent, nihil relictum, quod amplius ad negotium exequendum
desiderari possit. Habere intra Urbem in armis conductos milites
tercentos, adesse proscriptorum manum fortissimam quadringentorum;
accedere et strenuos hosce, qui convenerint; adfutura et aliunde
subsidia. Ad ea quae agantur, multo paucioribus esse opus, quam sint,
qui coram adsint. Superos favere, populum congratulaturum, orbem
terrarum admiraturum virtutem, nullam posteritatem suas laudes
obliteraturam. Hostes contra superis, atque hominibus invisos inter se
dissidere, inermes, otiosos, luxu perditos, incautos. Nihil reliquum
esse, praeterquam ut victoriae fructum colligant. Decertationem, quae in
hac habenda fuerit, satis esse peractam strenue, rebus bene consultis,
et ea ipsa, quam in hanc usque diem habuissent, patientia. Consilio enim
perfectum esse, ut etiam si repugnent hostes, superentur patientia, aut
desidiosi, aut nullo labore conficiendi reddantur. Inter jam partam
victoriam, quae in manu sit, et laborum praemia diem non plus unam
interesse. Sustineant sua gaudia, atque se ad cumulatissimas divitias
capessendas parent. Decies centena millium nummorum aureorum noctem
proximam allaturam. Moveri tamen se magis patriae pietate, quam opibus:
magis pendere ad civium suorum decus, et felicitatem, quam ad ulla, quae
sese attingant, commoda. Sui quemque consilii tamen futurum, quo pacto
utatur victoria, quando se factos omnium dominos visuri sint. Hortari,
ut patriae, et nomini, et bene coeptis consiliis, atque communibus rebus
animi virtute, atque mutuo consensu obsecundent. Haec Porcarius.

Cognitis apud pontificem per indicem, quae agerentur, visum est noctem
ipsam dissimulare, quod intelligeret multos occultandi facinoris spe
concursuros ad scelus noctu, si quid turbarum concivissent, qui in luce
quiescerent. Proxima idcirco die missis armatis expugnatur Porcarii
domus. Ex complicibus conjuratorum aliqui capti. Solus Porcarii nepos,
facta per medios hostes via ferro, sese eripuit: ipsum Porcarium per eum
incursum latitantem non invenere: nocte proxima inclusus a sorore
scrinio repertus est. Ex capto quae discenda videbantur, didicere:
poenas sumpsere suspendio.

Quae instituerant sunt haec. Per epiphaniam solemni die, cum pontifex,
et collegia, atque praetor, et minores pontifices sacrum pro more
facerent in basilica, ex complicibus, cui negotium mandaverat,
foenilibus et stramentis ad pontificia stabula basilicae finitima
injecturus erat ignem, hac spe, ut expediti ad opem praestandam relicto
sacrificio accurrerent. Interea proditurus erat Porcarius dormitoria e
cella conscii aeditui proxima basilicae, qua noctu cum armatis
delituisset. Purpura, et auro distincta veste amictus cum paucis ad
speciem, uti ad sacrificium venisset, futurum non dubitabat, quin
apparitores ignari, quod ita rediisset, illico nulla mora
intromisissent. Utcumque res foret successura, armati e vestigio et
bipennes adfuissent, convolassent et qui signum ex variis insidiarum
locis praestolarentur. Refractis cancellis primo impetu, pontificem
revinctum non sine caede eorum, quos gravius odissent, decreverant ad
arcem adducere, et una fratrem ejus, ut qui arci praeessent, his
supplicibus, cogerent arcem dedere. Arce occupata, futurum fuisse
confidebat, ut summa cum alacritate populo fautore uteretur. Interea dum
haec ad basilicam, et arcem agerentur, alii complures complices sese
praefectos vigilum esse, et captivos maleficos ducere in carcerem
simulantes, Capitolium, cujus intra septum carcer est, custodiis vacuum
liberrime iniissent, ac sine periculo occupassent. Postremum erat, ut
praedam, atque caedem passim facerent tota Urbe, ac decreverat quidem
omnem pontificiam turbam funditus extinguere. Velle enim ajebat se id
agere, ut aeternum intra haec moenia capitis rasi dentes vereri non
oporteret. Qui rem honestant, templum non polluere, sed pro foribus
basilicae ad sacrificium pontificem euntem prehendere decrevisse
praedicant. Tandem quidem compertae sunt catenae, quibus pontificem
maximum erat illaqueaturus. Praedam sic annumerabant. Ex pontificis
domo, et rebus ducenta millia: ex collegio ducenta: ex mercatoribus,
atque his qui officiis praesunt, ducenta: ex publicis horreis salinarum,
atque ex inimicorum civium fortunis centena millia. Moriturus: Ohe!
tribus, inquit, diurnis horis me superastis. Nos victoria in noctis
vestibulo properans expectabat.

Itaque hujusmodi fuere pericula, quae imminerent. Nos alii, veluti qui a
tempestatibus maris ad incertos scopulos rejecti periculi terrore, et
indignationis nausea confecti, nunc mare, nunc rupem spectamus, et, quod
ajunt, perturbatum animum semper errare, cum alter alterum invicem
offendimus, uno aspectu, et salutatione per omnes mentis motus
distrahimur. Congratulamur, dolemus, rursus sumus in metu. Conflictus
quidam est inter nos verborum, et sententiarum. Sic oportuit, sic
institueram, sic futurum fuisset, sic fore statuo, ad eamque, quam
quisque tuendam suadendi rationem susceperit, non vera modo, aut
verisimilia, sed etiam, utcumque illa sunt possibilia, atque
impossibilia, argumentis trahunt. Nihil est, quod aliis de rebus posse
quispiam aut loqui, aut cogitare videatur. Denique una omnes condolemus
communem sortem; mihi super his prae misericordia interdum lacrimas
movent exterarum nationum homines nobilissimi, et ornatissimi, Galli,
Hispani, Germani, dum sic loquuntur: O nos miseros! siccine patriam,
parentes, et dulces necessitudines, et cara omnia relinquimus? Siccine
pontificem sequimur, ut praeda consceleratissimorum latronum simus, ut
crudelitati, atque furori immanissimorum objiciamur? En priscos
Camillos, en Coruncanos, qui praeter se, quoscumque intueantur, barbaros
et cistiferos praedicant. En cultam moribus, et ornatam vitae degendae
rationibus gentem missam coelo ad orbis imperium bonis artibus
moderandum. Quid facerent in saevissimos hostes? Quid perturbatis rebus
ac perditis? Quid in ultima inopia, et rerum omnium desperatione? Toto
in Latio pacatae sunt res, et quidvis potius expectabamus, quam in
alicujus Romani animum posset incidere, ut rebus novis se meliorem
fortunam assecuturum arbitraretur. Ager cultus, Urbs facta aurea proximo
jubilaeo, civium dignitas aucta, uti quisque postulandum a pontifice
duxerat. Nullae exactiones, nulla nova vectigalia, summa justitia,
maxima ornandae Urbis cura. Quid! malum hoc est nimia felicitas? Homines
non insanire modo bonorum copia, verum etiam in furorem verti? Proh
superi! immeritos hospites! qui ex ultima, ut sic loquar, Thule, aurum,
qui praemia laborum omnium totius vitae huc conferant, erogent,
profundant, qui id agant, ut suis fortunis otiosi, et inertes, uti sunt
plerique omnes Romani cives, laute, splendideque degant, nulla injuria
accepta, nulla re alia offensi, praeter unum id, quod aegre ferant
adventitios prae se cultiores videri. Tot hominum millia horae momento
nudare bonis, trucidare ac penitus perdere instituisse? Templum caede
profanare, aram cruore funestare, collegia, sacerdotia, religionem
funditus pervertere instituisse? Pontificem, cui maximi omnes reges
pedem exosculari dignentur, sacrificantem abripere, trahere, trudere in
catenas, atque necem instituisse? Ultra Sauromatas nimirum fugiendum
est: linquendum crudele coelum, et lares avaros.

Haec illi. Nos alii, qui aetatem hic duximus, qui laudibus Urbis
afficimur, civiumque loco amore in Urbe sumus, atque gerimus rem, non
uti illi, perturbato animo, sed ratione pensamus, et pro nostro officio
admonemus; desistant paucorum culpa totam Urbem in odium adducere.
Adesse enim graves, et integros complures viros prisca dignos Roma.
Neminem dari non pessimum, quin tranquillitatis, et otii sit cupidus.
Inter ceteras urbes italas hanc non in postremis studiis bonarum artium
esse deditissimam; praeter paucos hosce male consultos, qui poenam
luerint stultitiae, ceteros omnes ejusmodi esse, ut ad eos et dolor, et
periculum perturbationum multo pertineat magis, quam ad nos. Urbem et
dignitate, et veneratione sua nobis incolis ornamento esse. Nihil
incidisse, cur alibi apud romanum pontificem versari commodius sit, quam
Romae; qua in urbe vel ad religionem, vel ad usum vitae, vel ad
voluptates omnia suppeditent. Accedere solertissimi principis
sapientiam, incredibilemque solertiam, et collegii perspicaciam, quorum
consiliis tutissimi futuri sumus. Futuros et superis diutinis omnium
supplicationibus, uti hactenus fuerimus cordi et commendatos. Tamen cum
ista ita esse viri maturi omnes et loquantur, et credant, fit
nihilominus, ut alia ex aliis repetentes, qui cautiores videri velint,
sic interea statuant iterum atque iterum consulendum. Namque norunt
quidem populares turbines facilius excitari, quam sedari, et nunquam non
esse populos ad motum paratos, si adsit quem sequantur. Ex his, qui
tantum facinus inchoarint, vix sex qui poenas luerint, deesse. Ceteros,
qui supersint, si qui sunt, qui esse et multi et varii dicuntur,
pristinas, quibus movebantur, cupiditates non posuisse, sed adjecisse
capitis tuendi sui curam ob vitae discrimen in quo versari deputant se,
offensa principis majestate. Tum et illud venit in mentem, raros forte
inveniri, qui in istiusmodi facinoribus se auctores primarios praebere
velint. Qui autem secundo esse quaerant loco post primos periculi
aggressores, inveniri quidem multos. Amoto idcirco primario, videri hos
videntur, qui erant secundi, factos primos.

Me quidem cum istos audio, neque me movent quas adducunt, adducique
possunt rationes, neque vehementer assentior. Video sane quo stent loco
res Italiae. Intelligo qui sint, quibus hic perturbata esse omnia
conducat: memini tempora Eugenii, audivi Bonifacium, et legi
complurimorum pontificum adversos casus. Non ignoro primum, uti ajunt,
inter porcos, qui grunnitum sustulerint, hunc futurum principem omnium
ad motum. Sed alia ex parte versatur ante oculos pontificis majestas.
Nunquam sane inventum a veterum memoria, ut qui pontifex arma odisset,
in arma incideret. Hunc pacis esse studiosum, in principes plus satis
facilem, ut extrinsecos impulsores non multum verear, et perinde
intestina quidem malorum contagia non multum momenti habitura censeam.
Tamen quid de tota re statuam, quid de me consilii capiam, nondum
constat, praeter id, ut ex temporum eventu consilia in diem capturus
pendeam. Vale.[Alexander episcopus, servus servorum Dei], Venerabilibus fratribus
universis Archiepiscopis et Episcopis per regnum Franciae constitutis,
[salutem et apostolicam benedictionem].
Clara claris praeclara meritis, magnae in caelo claritate gloriae,
ac in terra splendore miraculorum sublimium clare claret. Clarae
huius arcta et alta Religio hic coruscat, huius sursum aeterni praemii
radiat magnitudo, huius virtus signis magnificis, mortalibus illucescit.
Huic Clarae intitulatum hic fuit summae Privilegium paupertatis;
huic in excelso rependitur inaestimabilis copia thesaurorum; huic
a catholicis plena devotio et honoris cumulus exhibetur. Hanc Claram
sua fulgida hic insignierunt opera, hanc Claram in alto divinae
lucis clarificat plenitudo, hanc christianis populis prodigiorum eius
stupenda declarant. O Clara multimode titulis praedita claritatis!
Ante conversionem tuam utique clara, in conversione clarior, in claustrali
conversatione praeclara, et post decursum vitae praesentis spatium
clarissima illuxisti! Ab hac Clara clarum exempli speculum
huic saeculo prodiit; ab hac inter amoenitates caelestes suave lilium
virginitatis offertur; ab hac in terris manifesta subventionum remedia
sentiuntur. O admiranda Clarae beatae claritas, quae tanto studiosius
per singula quaeritur, tanto splendidior in singulis invenitur!
Emicuit haec, inquam, in saeculo, in Religione praefulsit; in domo
illuxit ut radius, in claustro coruscavit ut fulgor. Emicuit in vita,
post mortem irradiat; claruit in terra, in caelo relucet! O quanta
huius vehementia luminis et quam vehemens istius illuminatio claritatis!
Manebat quidem haec lux secretis inclusa claustralibus, et foras
micantes radios emittebat; colligebatur in arcto coenobio, et in
amplo saeculo spargebatur; servabatur intra, et extra manabat.
Latebat namque Clara, sed eius vita patebat; silebat Clara, sed sua
fama clamabat; celabatur in cella, et in urbibus noscebatur.
Nec mirum; quia
lucerna
tam
accensa
, tam
lucens, abscondi
non poterat
quin splenderet et clarum in domo Domini daret lumen;
nec recondi poterat vas tot aromatum quin fragraret et suavi
odore dominicam respergeret mansionem. Imo, cum in angusto solitudinis
reclusorio
alabastrum
sui corporis haec dure contereret, tota
omnino Ecclesiae aula sanctitatis eius
odoribus replebatur.
Sane cum ipsa, dum adhuc puella esset in saeculo, hunc mundum
fragilem et immundum mundo calle ab aetate tenera transilire
studeret, et pretiosum suae virginitatis thesaurum illibato semper pudore
custodiens, claritatis et pietatis operibus vigilanter intenderet,
ita quod ex ea grata et laudabilis ad vicinos et alios fama prodiret,
b. Franciscus, audito huius famae praeconio, coepit confestim
hortari eam, et ad Christi perfectam inducere servitutem. Quae sacris
illius monitis mox adhaerens, et mundum cum terrenis omnibus
penitus abdicare, ac soli Domino in paupertate voluntaria famulari
desiderans, hoc suum fervens desiderium, quam cito potuit, adimplevit:
quia tandem cuncta sua bona, ut una secum quidquid etiam
habebat
Christi obsequio deputaret, in
eleemosynas
et
pauperum
subsidia distribuit et convertit.
Cumque de saeculi strepitu fugiens, ad quamdam campestrem
declinasset ecclesiam, et ab ipso b. Francisco, sacra ibi recepta tonsura,
processisset ad aliam, consanguineis eius ipsam exinde reducere
molientibus, illa protinus amplectens altare, pannosque apprehendens
ipsius, crinium sui capitis incisura detecta, eisdem consanguineis in
hoc fortiter restitit et constanter; quia cum iam esset mente integra
iuncta Deo, pati non poterat ab eius servitio se divelli.
Denique cum ad ecclesiam S. Damiani extra civitatem Assisinatem,
unde traxit originem, per eundem b. Franciscum adducta fuisset,
ibi ei Dominus ad amorem et cultum assiduum sui nominis plures
socias aggregavit. Ab hac siquidem insignis et sacer Ordo S. Damiani,
per orbem iam longe diffusus, salutare sumpsit exordium.
Haec, adhortante ipso b. Francisco, huic novae sanctaeque observantiae
sequendum dedit initium; haec huius magnae Religionis
fuit primarium et stabile fundamentum; haec huius alti operis lapis
extitit primitivus.
Haec genere nobilis, sed conversatione nobilior, virginitatem,
quam prius etiam custodiverat, sub hac sanctimoniae regula praecipue
conservavit. Hanc postmodum Religionem mater eius, Hortulana
nomine, piis intenta operibus, ipsius natae sequendo vestigia,
devote suscepit; in qua demum haec optima hortulana, quae in
horto dominico protulit talem plantam, conclusit feliciter dies suos.
Post aliquot vero annos, ipsa b. Clara monasterii et Sororum regimen,
nimia eiusdem S. Francisci devicta importunitate, recepit.
Haec utique fuit
arbor procera
et eminens, longis distenta ramis,
quae in agro Ecclesiae
dulcem fructum
religionis attulit, et ad
cuius delectabilem
umbram, sub
illius amoenitate fructum huiusmodi
libaturae concurrerunt undique multae alumnae fidei et concurrunt.
Haec fuit vena munda Vallis Spoletanae, quae novum
aquae
vitalis
fontem
ad refectionem animarum et commodum propinavit;
qui iam per diversos rivulos in territorium Ecclesiae derivatus,
plantaria religionis infudit. Haec fuit altum sanctitatis
candelabrum
vehementer in
tabernaculo
Domini rutilans, ad cuius ingentem
splendorem plurimae properaverunt et properant,
suas
de illius
lumine
lampades
accendentes. Haec profecto in agro fidei plantavit
et coluit vineam paupertatis, de qua fructus salutis pingues et
divites colliguntur; haec in praedio Ecclesiae humilitatis hortum
constituit, multiplici rerum consertum inopia, in quo magna virtutum
copia reperitur; haec in Religionis districtu arcem artae abstinentiae
fabricavit, in qua larga spiritualis alimoniae refectio ministratur.
Haec fuit pauperum primiceria, ducissa humilium, magistra
continentium, et poenitentium Abbatissa. Haec suum monasterium,
creditamque in illo sibi familiam, solicite ac prudenter in timore
et servitio Domini et plena Ordinis observantia gubernavit: vigil
in cura, in ministerio studiosa, in exhortatione attenta; diligens in
admonitione, in correctione moderata, temperata in praeceptis; in
compassione praestabilis, discreta in silentio, in sermone matura, et
consulta in cunctis ad perfectum regimen opportunis, volens magis
famulari quam dominari, et honorare quam honore sustolli. Huius
vita erat aliis eruditio et doctrina.
In
hoc
libro vitae
ceterae vivendi
regulam didicerunt; in hoc vitae speculo reliquae vitae semitas
inspexere. Corpore namque sistebat in terra, sed animo versabatur
in caelo; humilitatis vasculum, armarium castitatis, charitatis ardor,
dulcor benignitatis, patientiae robur, nexus pacis et familiaritatis
communio: mitis in verbo, lenis in facto, et in omnibus amabilis et
accepta.
Et ut, carne depressa, convalesceret spiritu (quia quisque hoste
suo debilitato fit fortior), nudum solum et interdum sarmenta pro
lecto habebat, et pro pulvinari sub capite durum lignum, unaque
tunica cum mantello de vili, despecto et hispido panno contenta.
His humilibus indumentis ad operimentum sui corporis utebatur,
aspero cilicio de cordulis crinium equorum contexto nonnunquam
adhibito iuxta carnem. Arcta quoque in cibo et in potu districta,
tanta se in his froenabat abstinentia, quod longo tempore tribus diebus
in hebdomada, videlicet secunda, quarta et sexta feria, nihil penitus
pro sui corporis alimento gustavit, reliquis nihilominus diebus
adeo se cibariorum paucitate restringens, quod aliae de ipsa, quomodo
sub tam forti districtione subsistere poterat, mirabantur.
Vigiliis insuper et orationibus assidue dedita, in his praecipue
diurna et nocturna tempora expendebat. Diuturnis tandem perplexa
languoribus, cum ad exercitium corporale non posset surgere per
se ipsam, Sororum suarum suffragio levabatur et, ad tergum eius fulcimentis
appositis, propriis
manibus laborabat
, ne in suis etiam esset
infirmitatibus otiosa. Unde de panno lineo huius sui studii et
laboris plura pro altaris sacrificio corporalia fieri fecit, et per plana
et montana Assisii diversis ecclesiis exhiberi.
Amatrix vero praecipua et colona sedula paupertatis, sic illam
suo affixit animo, sic eam in suis desideriis alligavit, quod semper
in ipsius dilectione firmior et ardentior in amplexu, a districta et delectabili
eius copula pro nulla unquam necessitate discessit. Nec
aliquibus prorsus potuit induci suasibus ad consentiendum, quod suum
monasterium proprias possessiones haberet, quamquam fel. rec. Gregorius
papa, praedecessor noster, de multa indulgentia ipsius monasterii
pie cogitans, libenter illi voluerit, pro Sororum eius sustentatione,
possessiones sufficientes et congruas deputare.
Verum quia magnum et splendidum luminare supprimi non potest,
quin suae radios praeferat claritatis, in ipsius etiam vita multis
et variis miraculis virtus suae sanctitatis effulsit. Nam cuidam de
Sororibus ipsius monasterii vocem, quam a longo tempore quasi omnino
perdiderat, restauravit. Alii, officio linguae penitus destitutae,
loquelam restituit expeditam. Alteri aurem surdam aperuit ad auditum.
Laborantem febre, tumentem hydropisi, plagatam fistula
et aliis oppressas languoribus, liberavit, facto Crucis signaculo super
eas. Quendam Fratrem de Ordine Minorum sanavit ab insaniae
passione.
Cum autem quadam vice oleum in monasterio totaliter defecisset,
ipsa, vocato Fratre qui erat eidem monasterio pro colligendis
eleemosynis deputatus, accepit urceum atque lavit, vacuumque iuxta
fores ipsius monasterii posuit, ut illum idem Frater pro oleo acquirendo
deferret; quem cum vellet ipse apprehendere, invenit eum
oleo, beneficio divinae largitatis, impletum.
Rursum cum uno die nonnisi unius panis medietas pro refectione
Sororum in eodem monasterio haberetur, ipsa medietatem eandem
iussit in frusta dividi et Sororibus dispensari; quam inter manus
frangentis, Ille
qui vivus
est
panis
et
dat escam esurientibus
,
multiplicavit in tantum, quod
quinquaginta
sufficientes factae fuerunt
exinde portiones, et Sororibus
discumbentibus distributae
.
Per haec et alia signa conspicua, suorum, dum adhuc viveret,
innotuit praeeminentia meritorum. Nam et cum in extremis ageret,
candidus beatarum virginum coetus, micantibus coronis ornatus,
in quo una ex ipsis eminentior et fulgidior apparebat, visus est domum
intrare, ubi eadem Christi famula decumbebat, et usque ad
lectulum eius procedere, ac circa eam quasi visitationis officium et
confortationis solamen, quodam humanitatis studio, exhibere.
Post obitum vero eius, quidam, qui morbo caduco ruebat et
propter crus contractum gradi non poterat, ad sepulcrum delatus ipsius
fuit: ibi, crure ipso quasi fragoris sonitu faciente, ab utraque infirmitate
curatus. Curvi renibus, membris contracti, praecipites
furia et dementi furore ferales, receperunt ibidem integram sospitatem.
Cuidam sua dextra manus, cuius ipse usum ex illata sibi vehementi
percussione ita perdiderat, quod nihil omnino per eam, velut
prorsus inutilem, poterat operari, fuit ad actum suum pristinum, ipsius
Sanctae meritis, plenarie reformata. Alius qui diutina caecitate
lumen amiserat oculorum, cum ad idem sepulcrum sub ducatu
alterius accessisset, recuperato inibi visu, rediit exinde sine duce.
His et quamplurimis aliis operibus et miraculis haec venerabilis
Virgo resplenduit gloriosis, ut evidenter appareat adimpletum illud
quod de ipsa mater eius, dum esset ex ea gravida et oraret, dicitur
audivisse: videlicet quod paritura erat quoddam lumen, quod orbem
plurimum illustraret.
Gaudeat itaque mater Ecclesia, quod talem genuit et educavit
filiam, quae tamquam virtutum foecunda parens, multas religionis
alumnas suis produxit exemplis, et ad perfectum Christi servitium
pleno magisterio informavit. Laetetur et devota turba fidelium,
quod Rex caelorum et Dominus, sororem ipsorum et sociam, quam
in sponsam sibi elegerat, ad suum praecelsum et praeclarum palatium
cum gloria
introduxit
. Nam et Sanctorum congaudent agmina,
quod in superna eorum patria novellae regalis sponsae nuptiae
celebrantur.
Ceterum, quia congruit ut, quam Dominus exaltavit in caelo,
Catholica Ecclesia veneretur in terra; quia de sanctitate vitae ac
miraculis eius, diligenti et attenta inquisitione ac examinatione distincta
et solemni discussione praemissis, liquido constitit: licet
alias etiam et in propinquis et in remotis partibus satis essent praecognita
lucide eius acta: Nos de communi fratrum nostrorum et
praelatorum omnium, tunc apud Sedem apostolicam existentium consilio
et assensu, de omnipotentia divina confisi, auctoritate beatorum
Petri et Pauli apostolorum ac nostra ipsam cathalogo sanctarum
Virginum duximus adscribendam.
Ideoque universitatem vestram monemus et hortamur attente
per apostolica vobis scripta mandantes, quatenus II idus augusti festum
eiusdem Virginis devote ac solemniter celebretis et faciatis
a vestris subditis venerabiliter celebrari, ut ipsam habere mereamini
apud Deum piam et sedulam adiutricem. Et ut ad venerandum
eius sepulcrum avidius et copiosius christiani populi confluat multitudo,
ac celebrius ipsius festivitas percolatur, omnibus [vere poenitentibus
et confessis], qui ad illud cum reverentia in eiusdem Virginis
festo, vel etiam infra ipsius festi octavas, annuatim accesserint, ipsius
suffragia humiliter petituri, de omnipotentis [Dei misericordia
et beatorum Petri et Pauli apostolorum eius auctoritate] confisi, unum
annum et quadraginta dies [de iniunctis sibi poenitentiis] relaxamus.
[Datum Anagniae, sexto kalendas octobris, pontificatus nostri
anno primo].INCIPIT HISTORIA QUORUNDAM NOTABILIUM FACTORUM QUE TAM IN MARCHIA QUAM IN LOMBARDIA
QUAM IN ALIIS MUNDI PARTIBUS SUNT PERPETRATA.
EORUM
que ab inicio mondi facta sunt usque nunc, noticiam minime haberemus, nisi
proborum virorum diligentia istorias descripsissent in quibus vicia et scelera malorum
hominum arguuntur, virtutes vero bonorum et opera laudabilia commendantur.
Istoriografforum itaque vestigia pro nostro modullo imitantes, quedam
que nostris temporibus facta sunt in partibus Marchie, vel Lumbardie seu etiam extra fines
Italie in presenti opuscolo decernimus sub compendio litteris declarare; ut posteri hec legentes,
preteritorum memoria instruantur quid circa presentia vel futura elligere debeant vel vitare.
Set, cum sit omnibus manifestum, quod concordia parve res crescunt, discordia vero maxime
dillabuntur, patet igitur quod concordia est totis viribus elligenda et discordia modis omnibus
est evitanda
.
QUALITER AZO MARCHIO ESTENSIS IN VERONA SUOS ADVERSARIOS SUPERAVIT. - Anno
itaque Domini 1207, cum vir illustris Azo marchio estensis de voluntate partium, comitis
videlicet Sancti Bonifacii et Monticulorum civitatis Verone regimen suscepisset et prudenter
in suo regimine se haberet, Monticuli, favore Ezelini de Romano qui vitam terminavit in
hereticam pravitatem, facta coniuratione contra eum, de Verona ipsum subito eiecerunt. At
ille ut pote vir magnanimus et astutus tantum dedecus vindicare intendens, amicis suis undique
congregatis, in manu valida ivit Veronam, parte comitis prebente sibi auxilium et favorem.
Ecelinus e contra, collecta multitudine bellatorum, in subsidium Monticulorum perrexit
Veronam. Et factum est prelium equestre maximum in Braida Veronensi, in quo pars
marchionis et comitis adversarios strenue superavit. Mantuani vero, conducti pecunia, comuniter
cum carotio venerunt in auxilium Marchionis. Unde Monticuli cum omnibus suis
adherentibus, nimio terrore perterriti, octavo die intrante septembri, nocte civitate dimissa,
fugerunt, salvare personas solummodo cupientes. Hoc fuit initium malorum, non solum predicte
civitatis, set et Marchie et Lombardie. Ex tunc Marchio et comes Bonifacius toto
tempore vite sue Verone dominium habuerunt. Monticuli autem arcem Garde inexpugnabilem
capientes, eam fortiter munierunt.
QUALITER MONTICULI CAPTI FUERUNT. - Anno Domini 1208. Monticuli viriliter burgum
Piscarie intraverunt, et per districtum Verone frequentissime discurrentes, incendiis et rapinis
omnia devastabant. Tunc Marchio et Comes cum exercitu magno Piscariam undique obsederunt,
et tandem captos Monticulos in compedibus posuerunt.
DE OCTONE IMPERATORE. - Anno Domini 1209. Circa hec tempora Octo dux Sansonie
in regem Alemanie electus descendit de Alemania et venit in Lombardiam cum exercitu copioso.
In cuius adventu terribili tremuit Italia nimio pavore percussa. De mandato itaque
istius, Monticuli sunt a vinculis absoluti. Iste in omnibus utebatur consilio Ezelini et Salinguerre;
Marchionem vero et eius amicos habebat exosos. Perrexit igitur Romam et apud
Sanctum Petrum est a papa Innocentio coronatus. Quo facto exaltatum est cor eius, et sprevit
summi pontificis admonitionem pariter et mandatum. Papa vero Innocentius statim eum publice
anathematis vinculo imodavit; et ab illa ora superbia eius cepit inclinari, donec paulatim
ad nichilum est redactus. Et quanto fuit gradus altior, tanto casus eius gravior est secutus.
DENUNTIATIO ABATIS SANCTE IUSTINE, QUI SE DEDIT IN HEREMITICAM VITAM. - Et eodem
anno dominus Stephanus abbas Sancte Iustine in mense madio desiderio arctioris vite resignavit
abbatiam et in Verida vitam herimiticam duxit, ibique in pace quievit. Cui successor fuit
abbas Araldus, religione laudabilis et discretione compositus et in universa morum honestate preclarus.
Anno Domini 1210 reversus et Octo imperator in Alemaniam excommunicationis vinculo
innodatus. Et congregato exercitu maximo perrexit adversus Philipum regem Francie; cui
associati sunt quidam principes, regis Francie proditores. Set Francigene, sue antique memores
probitatis, unanimiter contra inimicos impetum facientes, incredibilem de imperatoris
exercitu victoriam habuerunt. Causa vero huius prelii dicitur hec fuisse, quia imperator dicebat,
regem Francie liberaliter promisisse sibi Parisius civitatem se daturum, si Octo unquam
Romanum imperium optineret. Rex vero considerans, se incaute illam promissionem fecisse,
decrevit potius tam arduam questionem belli esse iudicio terminandam.
DE ASCENSU FEDERICI IN ALEMANIAM. - Anno Domini 1211. Istis temporibus Federicus
adolescens rex Siciliae, filius quondam Henrici imperatoris et regine Constantie, que fuit filia
Rogerii regis Sicilie de mandato magnifici pape Innocentii per Lombardiam cum auxilio
Marchionis estensis ascendit Alemaniam confidenter. Quem ita gratissime prelati et principes
Alemanie susceperunt, quod pauci remanserunt de principibus cum Octone. Tandem ipsum
in regem Alemanie et in futurum imperatorem elegerunt.
DE MORTE MARCHIONIS ESTENSIS. - Anno Domini 1212, sicut placuit ei qui aufert spiritum
principum, Azo marchio estensis et comes Sancti Bonifatii de hac luce in mense novembri
et in Verone civitate sub paucorum dierum spacio sunt subtracti. Unde potuit congrue
dici de ipsis: Gloriosi principes terre, quoniam in vita sua se dulciter dilexerunt, ita et in
morte sunt minime separati. Relinquit autem Marchio duos filios, Aldrevandinum iam adolescentem
et Azonem infantulum cum propia genitrice. Similiter Comes reliquit duos, Ricardum
maiorem et minorem nomine Guielinum.
REVERSIO MONTICULORUM IN VERONA. - Per idem tempus, cum Monticuli sex annis et
duobus mensibus extra Veronam fuissent, potestas Padue Marinus Geno et Paduani communiter
compositionem inter ipsos et partem Comitis tractaverunt et circa festum beati Martini
introduxerunt pacifice in Veronam.
DE REPENSIONE ET TEMPESTIVE AUDACIE MONTICULORUM. - Anno Domini 1214. Monticuli
non considerantes, quia in omni negotio temporis est opportunitas observanda, intempestive
ceperunt contra partem Comitis calcitrare. Pars vero Comitis expulsa potestate communi,
Pecorarium suum civem in potestatem protinus elegerunt, virum utique sapientem et
politica scientia decoratum. Monticuli autem impares viribus se videntes, tunc temporis sub
adversariis humiliter quieverunt.
DE OBSIDIONE TURRIS BAIBE. - Anno Domini 1215, in mense octobris Paduani turrem
Baibe obsederunt, sed superveniente inundatione nimia pluviarum, obsidionem dimittere sunt
compulsi, ibique iacturam in rebus et cum personis non modicum sunt perpessi.
DE MORTE ALDREVANDINI MARCHIONIS. - Eodem tempore cum marchio Aldrevandinus
de comitibus Celarie qui partem Octonis favebat in Marchia anchonitana, nobiliter triumphasset,
in ipso fervore iuventutis nature satisfecit. Iste fuit ita magnanimus, quod subisset
omne periculum pro gloria et potentia obtinenda. Tunc remansit in honorabili domo estensi
Azo frater eius, puer parvulus, multis debitis et angustiis honeratus.
Eodem tempore in mense novembri factum est Rome concilium generale sub papa Innocentio
tertio, viro magnifico et prudenti, cuius magnanimitas et constantia super omnes alios
excellebat.
DE MORTE PAPE INNOCENTII. - Anno Domini 1216 obiit Innocentius papa tertius apud
Perussium, cui successit Honorius tertius.
DE OBSIDIONE DAMIATE. - Anno Domini 1217. In istis temporibus transivit mare maxima
Christianorum multitudo in subsidium terre sancte; et habito prudentium consilio, Christiani
cum navibus infinitis in manu valida intraverunt Egiptum et Damiatam munitissimam civitatem
multo tempore obsiderunt.
DE COLLECTIONE EXERCITUI SARACENORUM CONTRA CHRISTIANOS. - Anno Domini 1218
cum vidisset Soldanus Babilonis, christianos Damiatam constantissime obsidere protinus reges
Saracenos de Syria et Arabia et aliis provinciis in suum auxilium convocavit et esercitus
Christianorum cepit undique viriliter impugnare; excepto quod iter fluminis eis non potuit
prohibere. Regebat tunc Christianos Iohannes rex Ieroxolimitanus, vir strenuus et forma pre
filiis hominum speciosus, et magister Pelagius sancte romane Ecclesie cardinalis.
DE OBSIDIONE DAMIATE. - Anno Domini 1219. Istis temporibus post longam et laboriosam
obsidionem exercitus Christianorum obtinuit Damiatam que est in Egypto super flumen
Nyli, qui a Moyse Geon in Genesi appellatur.
DE FEDERICO IMPERATORE CORONATO. - Anno Domini 1220. Federicus secundus rex
Scicilie et Apulie dux Suavie descendens de Alemania ivit Romam, et ibi accepit coronam
a papa Honorio in die beate Cecilie; deinde regnum Apulie intravit, et interfectis et expulsis
rebellibus, ipsum sibi feliciter subiugavit. Ipse de montibus Scicilie per gravia bellorum pericula
deposuit Saracenos, et transferens ipsos in Apuliam, fecit ipsos in civitate Nuceria
habitare communiter.
QUALITER AMISSA EST DAMIATA. - Anno Domini 1221 cum exercitus Christianorum ad
superiores partes Egypti expugnandas transisset inundatione Nili est subito circumfusus. Cumque
Christiani procedere possent nec redire valerent, aquis et exercitu Saracenorum undique
circumsepti, coacti sunt pro redemptione sua reddere Damiatam; dimissique a Saracenis, ad
propria cum tristitia maxima sunt reversi. Porro Egyptii letati sunt de protectione eorum,
quia timor eorum incubuerat super eos.
DE LODOVICO REGE FRANTIE. - Anno Domini 1222 apparuit cometa in mense septembris.
Tempore subsequenti obiit Ludovicus rex Frantie qui multum pro ecclesia laborabat
contra Comitem tolexanum fatorem hereticorum et audacissimum defensorem. Cui successit
in regno eius filius Ludovicus.
DE TERRE MOTU MAGNO. - Anno Domini 1223 in die natalis Domini, inter sextam et
nonam horam per totam Italiam factus est maximus terremotus; sed super urbes Italie civitas
brixiensis incredibiliter conquassata maximum dampnum sustinuit in rebus, domibus et personis.
DE OBSIDIONE FERRARIE. - Anno Domini 1224. Azo marchio et Ricardus comes Sancti
Bonifacii cum Veronensibus et Mantuanis Salinguerram in Ferariam obsiderunt. Sed ille cum
multum esset callidus et astutus, Comiti sub compositionis spem intrare Ferariam persuasit;
capiensque ipsum et omnes qui secum erant ingressi, ab obsidione Ferariam liberavit. Post
modicum vere temporis, facta compositione, comes fuit a vinculis absolutus.
QUALITER FEDERICUS HABUIT REGNUM JEROXOLIMITANUM. - Eodem anno circa hec tempora,
mortua Beatrice imperatrice, filia regis Aragonum, de qua regem Alemanie Henricum
habuit imperator, ipse Isabellam, filiam Iohannis regis jeroxolimitani accepit in uxorem; de
qua genuit Corradum quem dilexit tenerrime super omnes. Et sic regnum jeroxolimitanum
occasione huius matrimonii est adeptus.
DE PRODITORIBUS VERONE. - Anno Domini 1225 multi viri nobiles et potentes ex parte
comitis Sancti Bonifacii, corrupti pecunia Salinguerre, Monticulis adherentes, virum clarissimum,
comitem scilicet Rizardum, cum sua parte subito de Verona expulerunt. Et tunc
primo pessimus Ezelinus adiungens se predictis, incepit habere dominium in Verona. Mantuani
vero Comitem cum amicis suis sub protectione alarum suarum amicabiliter receperunt,
ipsumque in preliis et modis omnibus adiuvabant. Tandem post malorum perpetrationem
facta fuit compositio inter Comitem et adversarios, mediantibus rectoribus Lombardie.
DE PRIMO ADVENTU FEDERICI IMPERATORIS IN LOMBARDIAM, POSTQUAM FUIT CORONATUS.
- Anno Domini 1226, cum Federicus imperator esset magnificatus divitiis et gloria, et clarissima
copia filiorum, super omnes augustus a Carulo citra, qui fuerant ante eum, aspirare
cepit modis omnibus ad dominium Lombardie. Et pacifice de Apulia venit Lombardiam, et
tam Cremone quam etiam Ravenne colloquium habuit cum amicis, volens amicabiliter Lombardorum
animos mitigare. Sed Mediolanenses cum aliis civitatibus in sua duricia permanserunt,
eius verba pro nihilo reputantes.
DE PAPA GREGORIO ET FEDERICO IMPERATORE DISCORDIBUS INTER SE. - Anno Domini
1227 obiit papa Honorius quartus; cui successit Gregorius nonus episcopus Hostiensis. Iste
sub pena excommunicationis imperatori precepit pro recuperatione Terre sancte mare transiret
secundum magnificentiam regie maiestatis. Imperator autem de hoc negotio intromittere
se nolebat. Veruntamen, ne preceptum apostolicum omnino spernere videretur, cum exercitu
galearum in Syriam navigavit et taliter cum Soldano pepigit Babilonis, quod ipse Ieroxolimam
et quasdam alias civitates reddidit Christianis.
Audiens itaque papa Gregorius, quod tam potentissimus imperator admodum pirate mare
transisset, in quo tremendum nomen romani imperii apud barbaras nationes minari et deprimi
videbatur, eum excommunicationis vinculo innodavit; et mox misit exercitum in Apuliam,
ut eam ecclesie subiugaret. Quod audiens imperator, velociter in Apuliam est reversus.
Tandem facta est concordia inter eos, et cessavit quassatio preliorum.
DE VENERABILI ARNALDO ABBATE SANCTE IUSTINE. - Anno Domini 1228. Venerabilis
abbas Arnaldus fecit fieri fossatum et induxit aquas fluvii, qui est iuxta monasterium beate
Iustine ibique fecit optima molendina. Hoc fuit opus egregium et a fratribus monasterii diligenter
memorie commendandum.
Eodem anno circa festum beati Prosdocimi obiit dopnus Iordanus episcopus paduanus;
cui successit dopnus Iacobus, archipresbiter ecclesie maioris. Vacavit autem episcopatus aliquot
diebus.
Per idem tempus mortuus est Iacobus Dalesmani de cuius calliditate malicioxa timebant
plurimum Paduani ne statum Padue perturbaret; sed eius defectum fratres ipsius et filii studiosissime
suppleverunt cum Ezelino lupo rapacissimo Paduam tradiderunt.
DE CASTRO GOGII. - Anno Domini 1229 Paduani in mense madii castrum Gogii destruxerunt
et aliquantulum humiliaverunt superbiam Ezelini.
QUALITER COMES SANCTI BONIFACII FUIT CAPTUS. - Anno Domini 1230 circa festum
sancti Petri Ricardus comes Sancti Bonifacii cum omnibus maioribus sue partis est captus a
suis adversariis in Verona. Quod audiens Ezelinus, filius Ezelini eretici de Romano, concite
perrexit Veronam, ut adderet ignem camino et inexorabilis discordie fomitem ministraret.
Communiter vero Paduani miserunt legatos Veronam, rogando Ecelinum et partem suam, ut
Comitem et alios carceratos a vinculis relaxarent. Sed ipsi hoc facere noluerunt. Unde Paduani
et Azo marchio estensis, qui super hoc negocio ferventissimus existebat, confederati
cum Mantuanis, cum exercitu magno super Veronenses equitaverunt, et in mense novenbri
vel setenbri, ut melius dicitur, Portum et Liniacum destruxerunt. Tunc Salinguerra et Ecelinus
et comes de Tiralilo cum populo veronensi, qui ad defensionem locorum predictorum
venerant, fugam arripientes Veronam quam citius redierunt.
DE LIBERATIONE COMITIS ET TRANSlTU SANCTI ANTONII. - Anno Domini 1231 in mense
iunii ex hoc seculo migravit beatus Antonius de ordine fratrum Minorum die 13 intrante
eodem mense.
Eodem anno in setenbri, mediantibus rectoribus Lombardie, comes cum sua parte est a
vinculis et de inimicorum manibus liberatus.
Eodem etiam anno ad petitionem regis Henrici, filii Federici imperatoris, Mediolanenses
et alii odientes imperium, legatos in Alemaniam direxerunt et cum eo contra imperatorem
societatem firmissimam statuerunt. Concepit enim rex dolorem et peperit iniquitatem contra
proprium genitorem ideo, quia videbat quod imperator plus eo puerum Conradum diligeret
et foveret.
QUALITER IMPERATOR FEDERICUS INCARCERAVIT FILIUM SUUM. - Anno Domini 1232.
Federicus imperator in mense martio, dum de Apulia vellet in Jstriam navigare, impulsus vi
ventorum venit Venetias, et inde in Forum Iulii transmeavit; ibique facta compositio inter
ipsum et Ecelinum in detrimentum Marchionis estensis et comitis Sancti Bonifacii et totius
Marchie et etiam Lombardie, sicut postea patuit per effectum. Ascendit autem in Alemaniam
imperator et capto filio suo proprio, rege scilicet Henrico, misit eum in Apuliam, ibique
fecit ipsum usque ad diem mortis sicut proditorem in carcerem custodiri, ideo quia confederatus
fuerat cum Lombardis.
DE MIRABILI EXALTATIONE FRATRIS IOHANNIS FRATRUM PREDICATORUM. - Anno Domini
1233. Frater Iohannes de ordine Predicatorum in tanta reverentia est habitus ab hominibus
Marchie et etiam Lombardie, quod eius iussione Paduani Veronenses Brixienses et
Mantuani cum carrociis et aliarum civitatum maxima multitudo in campanea veronensi insimul
convenerunt. Et ibidem in die sancti Augustini sententias super quasdam questiones
coram omnibus populis auctorizabiliter promulgavit. Sed cito eius potentia expiravit; nam
quasi post unum mensem, quicquid ordinaverat ad nichilum est redactum.
Anno Domini 1234. Fuit hiems asperrima et vinee ac ficus et oliveta pre nimio frigore
sunt extincta.
DE REGINA UNGARIE. - Anno 1235 Beatrix, filia quondam Aldevrandini marchionis
estensis, Andree regi Ungarie est matrimoniali federe copulata; quin Azo marchio patruus
suus cum decenti apparatu et honorabili societate ad tanti regis potentiam destinavit.
Eodem anno magnanimus Ciso de Campo sancti Petri obiit, amicus interimus Marchionis
et inimicus constantissimus Eccelini.
DE MORTE EPISCOPI MANTUANI. - Anno Domini 1236 vir nobilis et venerabilis Vidotus
episcopus Mantuanus in monasterio sancti Andree in diebus rogationum ab Advocatis est
crudeliter interfectus. Contra quos insurrexerunt communiter Mantuani, et destructis eorum
domibus et turribus, ipsos de Mantua cum fautoribus suis expulerunt.
Per idem tempus honorabilis Arnaldus fecit fieri dormitorium Sancte Iustine cum capitulo et
cameris infra positis et adiacentibus simulque cameras palacii cum aula fecit optime restaurari.
Tunc Federicus imperator in augusto mense persuasione Cremonensium et Ecelini descendit
de Alamania cum exercitu et venit Veronam; et vastatis Mantuanis in Lombardiam
transivit.
QUALITER IMPERATOR FEDERICUS CEPIT VICENTIAM. - Eodem anno cum marchio et Paduani
communiter Rivaltam, que est super Atexin obsiderent, Ecelinus et Veronenses miserunt
pro Federico imperatore, qui tunc erat in partibus Lombardie. Qui subito veniens cum militia
Theotonicorum et Ecelinus cum populo veronensi impetuose Vicentiam invaserunt. Paduani
vero, timore perterriti, ad propria sunt reversi. Adepta itaque hac victoria, imperator statim
in Alemaniam est reversus, sed ante suum recessum ex Vicentia in die omnium sanctorum
crudeliter eam fecit comburi, relinquens in Marchia pro negotiis imperii pertractandis comite
Contoiclo de Sansonia et comite Simone Teastensi. His temporibus, mortuo rege Ungarie
et regnante Bela filio eius pro eo, imperator legatum ad regem Ungarie destinavit. Tunc
Beatrix regina, cum esset gravida, timore sui crudelis privigni, iunxit se in reversione in societate
imperialium legatorum, induta veste virili; et sic deluso rege, qui faciebat eam cum
summa diligentia custodiri, in Alemaniam latenter confugit, peperitque ibi filium, quem Stephanum
appellavit; quo natu, ad paternam domum protinus est reversa cum dulcissima sua prole.
QUALITER PRODITORES TRADIDERUNT PADUAM ECELINO. - Anno Domini 1237, cum civitas
paduana pacifico statu gauderet et copia populi et militia strenui, divitiis etiam et glori
esset quam plurimum decorata, pater proditionum et scelerum, humani scilicet generis [
inimicus
misit
] in corda quorundam magnatorum, ut traderent eam Ecelino, nunciis imperatoris et
Ecelino de Romano, quem paduani solebant detestari et persequi veluti lupum. Malum ergo
quod corde conceperant, opere perpetrarunt, de lupo pastorem ovium subito facientes in suam
et patrie perniciem et gravamen. Nam Ecelinum Padue inimicum in mense februario eduxerunt
et civitatem et populum in eius manus crudelissime tradiderunt. Tervixini videntes
autem se quasi solos in Marchia remansisse, coacti se ac sua Ecelini dominio subdiderunt.
Marchio etiam estensis imperatoris nunciis vilissime se subiecit. Postquam Ecelinus sub occasione
imperii obtinuit Padue dominatum et statum, optimates civitatis cum filiis in exilium
destinavit. Quos omnes postea tradidit nequissimo principi Federico; qui mittens eos in
Apuliam fecit ipsos in duris caveis subterraneis custodiri, ubi ex magna parte miserabiliter perierunt.
Domnum etiam Iordanum que Paduani patrem Padue appellabant, propter honestatem
et morum probitatem atque scientiam, qui fundator monasteri Sancti Benedicti atque
tocius ordinis Alborum Paduane diocesis fuit et pater, perfidus Ecelinus et crudelissimus
tirannus in carcere alligavit et tradidit eum Saracenis ad custodiendum; sed postea Federicus
imperator victus peccunia et multorum religiosorum et bonorum hominum precibus, traens
illum de carceribus et de manibus Saracenorum dedit in custodiam domini patriarche Aquiliensis,
qui honorifice fecit eum in quodam monasterio cum monachis abitare. Sed postea
traens eum Dominus, inde venit Venetiis et ibi honeste et religiose vivens, quando Domino
placuit, ei redidit spiritum.
Sequenti vero tempore tirannus videns abbatem Sancte Iustine tam nobilitate originis
quam potentia dignitatis suffultum, scientia et moribus decoratum, Deo et hominibus gratiosum,
conatus est de ipsius captione tractare. Quod precognoscens abbas Ferrariam primo
fugit, postmodum in Monte Silice latuit usque ad adventum augusti.
In mense itaque septembris imperator cum exercitu de Alemania in Lombardiam descendit;
cui occurrit venerabilis abbas apud Veronam, et ab ipso est alacri vultu receptus et
duobus mensibus cum decenti societate castra Cesaris est sequtus.
QUALITER IMPERATOR VINCIT MEDIOLANENSES. - Facta igitur pace inter imperatorem
et Mantuanos et comitem Sancti Bonifacii, qui Mantuam obtinebant, obsidio longa castri Sancti
Bonifacii est soluta. Tunc imperator cum exercitu maximo intravit districtum Brixie,
destruendo omnia incendiis et rapinis. Tunc etiam Montem Clarum nobilissimum locum
subvertit. Mediolanenses vero, amicis undique congregatis, cum exercitu infinito in auxilium
Brixiensium venientes, castra sua non longe ab exercitu romani principis posuerunt. Sed
quodam lutoso fluviolo mediante bellum committere minime potuerunt. Cum autem Mediolanenses
reverterentur, nichili mali penitus suspicantes, imperator subito cum militia pervenit
ad eos apud Curtem Novam; et facto impetu contra ipsos, multos ex eis cepit et plures concidit.
Carotium quoque eorum et potestatem, scilicet filium ducis Veneciarum, similiter apprehendit.
Circa festum igitur beati Andree imperator predictum triumphum de Mediolanensibus
est adeptus. Tunc temporis imperator in exercitu habuit elefantem, ad quem videndum
confluebant populi Lombardie.
DE OBSIDIONE BRIXIE. - Anno Domini 1238 comes Gevehardus de Sansonia nuncius
imperatoris venit Paduam et pietate commotus super iuxtas querelas abbatis Sancte Iustine,
suum monasterium restituit, removens inde custodes et procuratores quos ibi posuerat Ecelinus.
Eodem anno imperator obsedit Brixiam a medio iulio usque ad festum Sancti Michaelis;
et civibus viriliter se defendentibus, confusus inde recessit.
Istis temporibus Ecelinus, fugato de finibus Marchie, obsedit Montagnanam, quam nullo,
modo potuit obtinere et paulo post Marchio, resumptis viribus, recuperavit Estem et eam
fortiter communivit.
DE ADVENTU FEDERICI IN CIVITATE PADUE. - Anno Domini 1239 circa conversionem
Sancti Pauli venit Paduam imperator fecitque residentiam in monasterio Sancte Iustine duobus
mensibus. Tunc temporis, admonitione premissa, papa Gregorius in dominica Olivarum publice
ipsum Rome excommunicationis vinculo innodavit. Interea dum imperator in predicto
monasterio resideret et imperatrix filia regis Anglie decentem mansionem haberet, memoratus
abbas, curialitatis et largitatis amator, Augustum donis gratificis honoravit. Obtulit itaque ei
duo tapetia preciosa et solium cum suo apparatu et scabelo abpedaneo artificiosissime insignito,
duo plaustra ita pretiosissimi vini ac si esset de vineis Engadi, XXX modia ordei et
XXXIV plaustra feni. Sturiones etiam maximos ei dedit, quos fecit de partibus Ferarie portari.
His et aliis donis et eximiis tam Augustum quam curiales frequentissime honoravit.
Post hec in mense maii Becilus de Camino et Albricus de Romano frater Ecelini confederati
viriliter Tarvisium intraverunt, fugatoque Iacobo de Mora qui tunc ibi pro imperio
presidebat, rebelles contra tam metuendum principem extiterunt. Sequebatur namque imperator
in omnibus consilium Ecelini, Marchioni et aliis principibus bona promittendo et semper
eis mala de consilio nequissimi Ecelini inferendo. Cuius etiam malicioxa suggestione obsidis
nomine accepit filium unicum Marchionis et filiam unicam Albrici, que Marchionis filio erat
matrimoniali vinculo copulata. Procurabat enim modis omnibus perfidus Ecelinus Marchionem
et eius amicos expellere ab imperatorio servitio et mandato, ut, imperiali fretus auxilio
et favore, posset destruere penitus et delere.
His diebus circa post pasca obiit dominus Iacobus episcopus paduanus; vacavitque dictus
episcopatus XVII annis.
Eodem anno in principio iunii fuit eclipsis solis.
QUALITER MARCHIO ET OMNES AMICI EIUS REBELLAVERUNT. - In eodem mense, postquam
Marchio et omnes sui amici viderunt animum Augusti inclinatum ad complendum omnia desideria
Ecelini, exposuerunt se maximo periculo, a mandatis imperialibus penitus recedendo.
Imperator autem, relicto Tibaldo Francisco potestate Padue et vicario totius Marchie, ita
tamen ut mandatis Ecelini in omnibus obediret, transivit in Lumbardiam et congregans exercitum,
quedam castra Bononiensium devastavit; et his peractis, in Apuliam properavit. Marchio
autem estensis, expulsis custodibus imperatoris, recuperavit Arcem estensem, Baonem,
Cerrum et per obsidionem obtinuit Calaonem. Et sic incepta est guerra periculosa per
Marchiam universam. Imperator de cetero in cunctis civitatibus Italie omnes amicos Marchionis
estensis et comitis Sancti Bonifacii cepit habere suspectos pariter et exosos; partem
vero Salinguerre et Ecelini ubique incepit diligere ac amplecti.
DE OBSIDIONE FERRARIE ET EIUS CAPTIONE. - Anno Domini 1240, circa conversionem
Sancti Pauli, cometa versus occidentem apparuit.
In illis diebus cum iam vir magnanimus, Filippus episcopus Ferrariensis, contra sapientissimum
Salinguerram, qui dominabatur Ferrarie pro ecclesia rebellasset, et Bragantinum et
Bonderium occupasset, Veneti cum exercitu magno et Bononienses et Mantuani et multa
militia Mediolanensium cum domno Gregorio de Montelongo, sedis apostolice legato, venerunt
in subsidium Marchionis et obsederunt Ferrariam, quam post menses quatuor sub quadam
compositionis specie habuerunt. Nihilominus tamen Salinguerram captum dux Iacobus Teupolo
Venetias secum duxit, ubi usque ad diem mortis sue fuit in carcere custoditus. Sequenti
vero tempore, in mense augusto, audiens imperator mortuum esse Paulum Traversarium,
amicum intimum Marchionis estensis, exiens de Apulia cum exercitu, venit et obsedit
Ravennam. Qua capta, accessit Faventiam et eam obsedit octo mensibus cum instantia
obstinata.
Eodem anno dominus Iacobus de Cararia captus in castro Agne, a Tibaldo Francisco
in medio augusto accepit sententiam capitalem. In sequenti mense Advocatus captus in
castro Brente, similiter est a Tibaldo punitus.
DE OBSIDIONE FAVENCIE ET EIUS CAPTIONE. - Anno Domini 1241 post longam obsidionem
cepit Faventiam imperator. In eadem estate Pisani ceperunt duos cardinales et multos prelatos,
qui per mare Tirenum in navibus Ianuensium pergebant Romam ad summum pontificem.
Non multo tempore post obiit papa Gregorius nonus et vacavit sedes apostolica multis
diebus. Tandem papa Celestinus, mediolanensis natione, fuit electus, qui post electionem
vix decem et octo vixit diebus.
Circa istud tempus effera gens Tartarorum gladio, incendiis et rapinis totam Ungariam devastavit.
Et tunc rex Bela vix eorum manus evasit, fugiens ad maritima Sclavonie festinanter.
DE ELECTIONE PAPE INN0CENTII ET SUPERBIA IMPERATORIS. - Anno Domini 1242 cardinales
post multa consilia elegerunt domnum Sinibaldum, cardinalem de comitibus Lananie
natione ianuensem, qui appellatus est Innocentius quartus. Iste quesivit fere duobus annis
habere pacem cum imperatore, volens finem imponere tantis malis. Sed imperator cum fere
totam Italiam possedisset, in superbiam elevatus, verba quidem blanda dicebat, sed romanam
Ecclesiam deprimere modis omnibus satagebat. Superbie quippe spiritu inflammatus, proponebat
ecclesiis auferre iurisdictiones et possessiones villarum et castrorum, quibus erant ab
imperio perdotate, et taliter volebat humiliare superbiam clericorum. Et licet ipse versipellis
esset plurimum et astutus, tamen quod ex abundantia cordis os loquitur, istam sacrilegam
voluntatem non potuit occultare. Unde contra se odium prelatorum in toto imperio non modicum
excitavit.
Hoc anno in mense marcio populosa Montagnana est divino iudicio concremata. Quod
audiens Ecelinus, ipsam festinanter in manu valida occupavit.
DE DESTRUCTIONE CASTRI SANCTI BONIFACII. - Anno Domini 1243 Galvano Lancea,
vicario in Marchia existente, castrum Sancti Bonifacii a Veronensibus est destructum. Sub
eodem tempore etiam comes de Panigo civis veronensis est Padue decollatus, multique viri
nobiles et prelati accusati de proditione, Verone sunt ab Ecelino diversis tormentorum generibus
interfecti. Et tunc primo tyrannus assumpsit maiorem audaciam ita nobiles et potentes
sicut ignobiles et pauperes puniendi.
Eodem anno nobilissimum castrum Hoscilega a Mantuanis funditus est destructum.
Eodem anno videlicet 1244 circa festum sancti Iohannis Baptiste magnanimus Innocentius
papa videns se illudi ab imperatore verbis et promissionibus fraudulentis, sciensque
quod scriptum est quod ars deluditur arte, finxit se habere eloquium cum Augusto, et latenter
et caute apud civitatem veterem galeam intravit, et sic ad ianuensem civitatem feliciter navigavit.
Imperator hoc audiens, timens tanti viri sagacitatem est non modicum perturbatus.
Papa itaque circa festum sancte Luce per terras comitis Sabaulie in Galliam pertransivit,
fingensque sedem suam apud Lugdunum, statim misit per universum orbem, convocans prelatos
et principes ad concilium generale.
Anno Domini 1245 circa festum sancti Iohannis Baptiste factum est concilium generale
Lugduni, ad quod concitatus imperator personaliter ire contempsit. Unde propter contumaciam
eius et innumerabilia mala, que fecerat contra ecclesiam, Innocentius papa residens in
concilio, de assensu et consilio prelatorum et tocius concilii protulit contra Federicum depositionis
sententiam, iuste pariter et constanter. Forma itaque sententie prolate a summo pontifice
ista fuit.
Volentes
, inquit,
divinam sententiam preponere sententie nostre, denunciamus
Federicum a Deo excommunicatum et depositum ab omni honore imperii et regni. Eg addentes
vero sententiam nostram divine sententie, excommunicamus Federicum et deponimus ab omni
honore imperii atque regni
.
Dum predicta forent apud Lugdunum, imperator veniens Veronam cum filio suo Conrado
et cum quibusdam principibus Alemanie et baronibus Lombardie sibi faventibus, solemne
eloquium celebravit. Quo facto, simulans se simul cum Conrado filio suo ad concilium properare,
ivit usque Taurinum; ubi primo audivit contra se depositionis sententiam promulgatam.
Tunc revertens Cremonam, ibique negociis imperii ordinatis, in Apuliam quam citius
est reversus, Conrado velociter in Alemania destinato.
Sagacissimus vero Innocentius papa direxit in Alemaniam nuncios, admonens principes
eligere aliquem strenuum virum ad imperium gubernandum. Tunc illi venientes ad tantum
negotium peragendum, elegerunt virum catholicum strenuum nobilem sapientem benignum et
constantem, Iantgravium de Tititigria Deo et hominibus gratiosum. Ille autem electioni de
se facte assensum prebuit incostanter paratus, intuitu divine maiestatis omne periculum pro
ecclesia et republica sustinere. Et sic contra potentissimum Federicum suscepit alacriter et
audacter regni Alemanie diadema.
DE IANGRAVIO REGE ALEMANIE CONSTITUTO CONTRA FEDERICUM ET EIUS VICTORIA CONTRA
CONRADUM EIUS FILIUM. - Anno Domini 1246 Iangravius rex Alemanie congregavit
exercitum copiosum adversus Conradum filium Federici. At ille in manu valida occurrit
audacter. Inito igitur certamine, Conradus, amissa multitudine militum, vix cum paucis evasit,
quem nisi sceleratus dux Bauguarie suscepisset, immemor patris sui a Federico deposito
interfecti, Iantgravius de Alemania estirpasset. In predicto igitur prelio et in aliis negociis
ecclesie in Teuthonia pertractandis, legatus sedis apostolice erat vir magnanimus Philippus
scilicet episcopus ferrariensis, cuius audacia et sagacitas circumspecta tam in captione Ferarie
quem in factis Alemanie potest ore omnium merito commendari. Iste namque pro romana
ecclesia subire pericula et labores minime recusavit. Ipse fuit verus levita, qui dixit
patri et matrique: "
Nescio vos
", et fratribus suis similiter, quia patrem et matrem et etiam parentelam
contempsit et capi ab imperatore sustinuit patienter, eligens in tantis augustiis ecclesie
Deo et summo pontifici obedire, quam parentum carnalium amore a tramite recedere
veritatis.
QUALITER ECELINUS CEPIT ABBATEM SANCTE IUSTINE. - Eodem anno factum accidit
lacrimosum, plenum compassione pariter et dolore. Nam Ecelinus satane minister, diaboli
carnifex, potator humani sanguinis sitibundus, inimicus ecclesie, hereticorum refugium, malicie
sedulus adinventor manum misit ad desiderabile membrum ecclesie, id est abbatem Sancte
Iustine de Padua, capiendum, virum utique iustum, honestum, bonis moribus informatum
et Deo et populo attestante, plurimum reverendum. In die igitur sancti Bricii ipsum cum
fratre carnali capi precepit, ipsumque inclusit in carcere tenebroso, faciens eum velut proditorem
imperii cum diligentia custodiri.
Eodem anno Albertus et Nicolaus de Lendinaria viri nobilissimi et potentes et sicut
rose inter milites Marchie fulgentes, accusati de proditione, multis ab Ecelino afflicti tormentorum
generibus defecerunt.
QUALITER MORTUUS EST ENRICUS DE EGNA. - Anno Domini 1247 in mense februario
factum magne audacie accidit in Verona. Nam cum Henricus de Egna, filius sororis nequissimi
Ecelini, gereret predicte regimen civitatis, quidam miles veronensis nomine Iohannes de
Scanarola, accusatus de proditione, ante tribunal eius vinctus compedibus assistebat. Cui
etiam Henricus diceret: "Iohannes, scias esse impossibile quod evadas", ille gladium de caliga
latenter educens irruit in eum, ipsumque in capite graviter vulneravit, itaque vix diebus
XV supervixit. Tunc satellites potestatis ipsum protinus occiderunt. O mira stupendaque
audacia et ore omnium divulganda! Quis enim non potest merito admirari, audiendo hominem
vinctum, solum, armatis custodibus circumseptum, invasisse iuvenem bellicosum fortem strenuum
et terribilem inimicis? Patet itaque illud antiquum proverbium esse verum, quod qui
vult mori, regem potest occidere.
Hoc tempore Iantgravius rex Alemanie diem clausit extremum; de cuius morte ecclesia
est turbata, Federicus vero plurimum est letatus.
Eodem anno in mense madii venit Federicus de Apulia in Lombardiam cum maximo apparatu
et pro quibusdam negociis peragendis perrexit versus Taurinum. Rex vero Ericius
eius filius naturalis cum exercitu Cremonensium ivit ad obsidendum quodam castrum Brixie,
nomine Quincianum. Tunc habita opportunitate, consanguinei pape Innocentii, et amici
eorum qui fuerant de Parma expulsi et Placentie residebant, subito congregati, in manu
forti Parmam de assensu populi in medio iunii intraverunt, et potestate occiso, partem Federici
protinus expulerunt. In quorum auxilium domnus Gregorius de Montelongo sedis apostolice
legatus cum Mediolanensibus et Placentinis, et comes Sancti Bonifacii cum Mantuanis
Parmam velocissime intraverunt ipsamque velociter munientes, ad defensionem se fortiter paraverunt.
Quo audito, Federicus cum exercitu infinito et cum Ecelino, qui perrexerat in eius
auxilium, festinanter cum militia marchiana venit et castramenctatus est iuxta Parmam, faciens
ibi civitatem, quam Victoriam appellavit, statuit firmiter se inde nullo modo discessurum, nisi
parmensem caperet civitatem. Federico igitur impugnante et Ecclesia cum suis fidelibus Parmam
totis viribus defendente, tempore sex mensium elapsus, et sic asperitate hiemis cogente,
militia civitatum ex utraque parte ad propria est reversa. Federicus vero remansit in Victoria,
cum non modica exercitus quantitate, expectans futuram estatem, animo cupienti, in qua
credebat se Parmam sine dubio expugnare.
QUALITER VICTORIA EST CAPTA. - Anno Domini 1248 Federico in Victoria residente,
in medio februario legatus et Parmenses inito consilio de civitate unanimiter exiverunt irruentes
in Victoriam, ipsamque sine mora ceperunt captamque protinus cremaverunt. Federicus
vero versus Cremonam fugam arripiens vix evasit, dimissis ibidem diviticiis infinitis.
Parmenses vero, multis captis et occisis de ipsius exercitu, carocium etiam Cremonensium
habuerunt.
Circa hec tempora Innocentius papa negotia ecclesie peragens vigilanter, legatum in
Alemaniam destinavit, citavitque principes ut eligerent in regem aliquem virum idoneum et
potentem. Cuius preceptis protinus obsequentes, elegerunt comitem Vielmum de Logolandia
in regem et futurum imperatorem, virum utique probum et exercitiis militaribus decoratum.
QUALITER LUDOVICUS REX FRANCORUM MARE TRANSIVIT ET OBTINUIT DAMIATAM. -
Anno Domini 1249 Ludovicus rex Francorum cruce signatus transivit in subsidium Terre sancte,
et cum magno exercitu et infinita navium multitudine intravit terram Egipti. Cuius fortitudine
perterriti Egiptii Damiatam, que in prophetis Menphis vocatur, protinus reliquerunt,
et rex tali modo eam habuit sine gladio et sagitta.
Eodem anno in principio iunii bellicosus rex Enricus filius Federici captus est a Bononiensibus
cum militia copiosa. Qua propter Bononienses sunt usque ad sidera elevati. Unde
Mutinenses necessitate compulsi se Bononiensium dominio subdiderunt.
In istis diebus tres filii Iacobi Delesmanino sunt capti ab Ecelino et variis tormentis
afflicti; tandem iussu ipsius Ecelini in platea Padue sunt crudeliter trucidati.
Eodem anno Federicus castrum Montis Silicis circa festum beati Iohannis Baptiste tradidit
Ecelino. Decimo vero die exeunte septembri burgus estensis traditus est ei per quendam
sceleratum virum et a Deo maledictum nomine Vitalianum de Arelda. Arcem autem
post mensem obtinuit, eam prius cum multis machinis expugnando. Tandem propter famem
omnia castra obtinuit Marchionis.
QUALITER REX FRANCORUM DAMIATAM RLDDIDIT SARACENIS. - Anno Domini 1250, circa
festum pasce cum Ludovicus rex Francorum versus Babilionam properaret, a Saracenis cum
suo exercitu est conclusus, et cum neque procedere, neque redire valeret, Soldano se tradidit
Babilonis, amisso prius in bello comite Roberto fratre suo cum maxima militum quantitate.
Rex itaque pro redemptione sua Damiatam tradidit Saracenis dimissisque ab eis redidit in
Siriam et reedificata Cesarea Palestine, in Franciam est reversus, cum ignominia sue gentis
tociusque populi Christiani. Saraceni considerantes tam preterita quam futura, Damiatam a
fundamentis protinus everterunt ne de cetero esset occasio et receptaculum preliorum.
Eodem anno, in festo sancti Bartholomei, Guilielmus de Campo sancti Petri iussu Ecelini
fuit in platea Padue crudeliter interfectus.
Sub predicto annorum circulo potentissimus Federicus in die sancte Lucie lucem istius
vite amisit in Apulia, descenditque ad inferos, nihil secum deferens nisi fisculum peccatorum.
Anno Domini 1251. Innocentius papa post mortem nequissimi Federici, factis Alemanie
cum prelatis et principibus ordinatis, circa pasca exiens de Lugduno, venit ad Ianuensem
civitatem, ubi omnes magnates Lombardie qui curiam ecclesie sectabantur, ei cum reverentia
occurrerunt. Deinde venit Mediolanum, et recuperata civitate laudensi, transiens per Lombardiam,
festinanter Perusium properavit.
Per idem tempus populus Placentinus, favore ceco contra suos milites concitatus, auxilium
Cremonensium imploravit, et expulsis militibus, Ubertum Pelavicinum in suam perniciem
elegerunt in ducem et rectorem.
Eodem anno Conradus filius Federici, descendens de Alemania, venit Veronam et cum
auxilio Ecelini in mense decembri intravit mare in portu Latexane et navigans in Apuliam,
eam cum insula Scicilie facillime optinuit secundum sue beneplacitum voluntatis.
Per idem tempus mortuus est Rainaldus filius Marchionis estensis, quem pro obside receperat
infelicissimus Federicus. Reliquit autem filium et filias quos habuit de quadam puella
nobili de Apulia, dum in carcere satis curialiter teneretur. Marchio autem naturali amore
inductus fecit caute filii sui dulcissimos fructus sibi de Apulie partibus apportari, et faciens
ipsos fieri legitimos tam per sedem apostolicam, quam per regem Alemanie Guilielmum,
puerum nomine Obizum, qui patris imaginem tam in colore quam in membrorum dispositione
manifestissime representat, omnium suorum bonorum firmiter constituit et declaravit heredem.
Anno Domini 1252 domnus Gregorius de Montelongo, qui multis annis in Lombardia fungens
officio legationis, tam feliciter quam fideliter et prudenter pro romana Ecclesia laboravit,
ordinatus patriarca aquilegiensis a papa Innocentio, in mense januario Forum Iulii est ingressus.
Sequenti mense, videlicet februario Ricardus, comes Sancti Bonifacii, qui tum pro se,
tum pro ecclesia contra Federicum et Ecelinum plurimum laboravit, cum esset Brixie, viam
universe carnis est ingressus. Reliquit autem unicum filium parvulum nomine Ludovicum. Brixienses vero non immemores eius commendabilis probitatis, eum cum honore maximo sepelire
studiosissime curaverunt. In mense vero madii filii et nepotes nobilis viri domni Gulielmi
de Carturo post multa genera tormentorum iussu Ecelini sunt Padue interfecti.
In hoc anno circa finem augusti Ecelinus, humani generis inimicus, suggestione demonum
et hominum malignorum credens firmiter contra se omnes milites et electos ac populares
Marchie coniurasse, extraxit mortiferum gladium irrevocabiliter de vagina, incipiensque a
Carnarollo, milite veronensi quem coniurationis principem asserebat, tam in Verona quam in
Padua et in Vicentia et in tota Marchia et Lombardia inauditam stragem et occisionem hominum
perpetravit. Ubique luctus erat, ubique dolor et tristitia, ubique dira mortis imago.
Catervati milites et maiores natu in foro gladiis membra frustatim precidebantur et rursum
collecta et imposita rogis, igne subposito, cremabantur. Frater fratrem, consobrinus consobrinum,
amicus amicum tradebat ad mortem et propriis manibus trucidabat. His sceleribus
credebat quisque se obsequium prestare tiranno. Et tamen isti qui hoc faciebant, post paucos
dies in similem mortis laqueum incidebant. Filii nobilium et aliorum civium oculis privabantur,
et eorum genitalibus amputatis, includebantur in carceribus tenebrosis, ubi moriebantur
fame orribili cruciati. Matrone nobiles et delicate et virgines speciose fame, peste, iniuriis
et afflictionibus inauditis in custodiis tabescebant. Quotidie diversis generibus tormentorum
indifferenter tam maiores quam minores a carnificibus necabantur. Voces terribiles clamantium
in tormentis die noctuque audiebantur de altis palaciis, que dolorem et horrorem maximum
hominibus inducebant. Nullus publice audebat plorare super his malis. Sed quilibet
vitam et victoriam, etsi non corde, saltem verbis affectuosis, Ecelino nequissimo affectabat:
illum iustum, illum bonum, illum sapientem et amatorem status Marchie omnes adulatorie conclamabant.
Nec tamen ista dicentes ferocitatem eius poterant mitigare. Sed erat ei sicut
populus sic sacerdos, sicut laicus ita religiosus, sicut senex imbecillis ita puer adhuc balbutiendo
verba prorumpens. Nulli etati, nulli sanctitati nulli probitati parcebat. Semper eodem
vultu, eodem modo, eadem instantia nimie crudelitatis opera perpetrabat et quasi semper a
capite incipiens, cotidie sine labore, sine conscientie remorsione, immania tormenta et inexcogitata
corporibus hominum infligebat. Non remansit in tota Marchia progenies aliqua generosa
vel etiam popularis, que ab ipso vel ex toto vel ex parte non sit crudeliter lacerata.
Milites fere omnes sunt gladiis et aliis suppliciis interfecti: studiosi mercatores, iudices sapientes,
prelati reverendi, claustrales devoti, canonici honorati, speciosi iuvenes et strenui
radicitus sunt deleti, substantiis eorum ablatis secundum tirannicam voluntatem et iussionem.
Serpens insuper callidus et astutus omnes pulchras domus et fortes, et loca iuxta portas et
pontes in civitatibus constituta emere studiosissime procurabat, et post paucos dies vitam simul
et precium venditoribus auferebat. Ipse bona episcopatuum, abbatiarum, canonicorum et fere
omnium ecclesiarum in suis sceleratis operibus consumebat. In diebus suis cessavit predicatio,
obmutuit confessio peccatorum, et devotio fidei est extincta. Visitare etiam sancta loca publice
homines non audebant; nam accusatores ab ipso erant in populo constituti qui vigilanter
et sollicite observabant, ne quid in dicto vel in facto ab aliquo contra tirannum pestiferum
tractaretur. Accusatus autem a talibus insidiatoribus etiam de levissima culpa, protinus in
aculleo levabatur, totaque eius familia captivitate perpetua dampnabatur. Defensor nullus in
angustiis apparebat, accusantium vero erat numerus infinitus. Residere sub Ecelini tirannide
erat intolerabile, effugere impossibile videbatur, quia nequissimus demon fossatis magnis districtum
suum circumdederat et super ipsis fecerat speculas, quas marchiani miras appellant,
in quibus erant diu noctuque speculatores, qui nec intrare nec exire aliquos permittebant.
Si quis in fuga deprensus fuisset, sine audientia oculis vel pedibus vel manibus privabatur,
nec aliqua eum poterat excusatio liberare. Talis erat status commorantium in Marchia, tale
siquidem erat dominium Ecelini. De crudelitate itaque perfidi Ecelini pauca perscripsimus;
nam exprimere ex toto ipsius malitiam vix posset loquacitas Tullii vel Maronis.
Anno Domini 1253. Ecelinus nullas nisi sanguine fuso gaudens habere vias, tam in Verona,
quam in Marchia universa vehementer iterum manus ad incarcerandum et occidendum
extendit, implevitque civitates et castra multitudine captivorum, quos fame horribili affligebat.
Pre famis autem et sitis angustia, proh dolor! quelibet immunda miseri comederunt ac urinam
cum amaritate inopinabili bibere cogebantur. Et non parvum impendere beneficium cogebatur
vel putabatur qui urine sue sociis videbantur impertiri. Fetor etiam intolerabilis et aër
corruptus calorque nimius et tenebre ita horribiles erant in carceribus Ecelini, quod captivi
vix poterant expirare multique his de causis spiritum exalabant. Propterea tanta erat in eis
hominum miserabilium multitudo, quod unus alium oprimebat, quod nec iacere poterat aliquis
nec sedere. Corporis vero debilitas nullo modo super pedes consistere permittebat. Clamor
vero lugentium et dicentium: "ve, ve!" ac percussiones manuum ita horride personabant,
quod non carceres manu facti, sed ergastula infernalia, et pene inflicte a demonibus merito
putabantur, quia ibi nulla requies, nulla consolatio, nulla spes redemptionis a malis illatis et
imminentibus habebatur. Mors ibi summo desiderio querebatur, ut finem imponeret tantis
malis. Moriens enim in tali statu vivente felicior videbatur. In mortis enim articulo constituti,
cum sacerdotibus et rerum suarum disponendarum licentiam nullo modo poterant optinere.
Efferebantur itaque quotidie corpora extincta de carceribus tenebrosis, nec permittebatur aliquis
sepeliri, nisi evidentissime probaretur quis esset vel unde, qui beneficium debebat sepulture.
Et ex hoc custodes carcerum, faciebant fieri publica instrumenta, ut indubitanter
possent tiranno sollicite omnia inquirenti ostendere mortuorum numerum et virorum. Sed
quia longum esset singula scelera tiranni nefandissimi enarrare, sufficiant hec pauca de plurimis
esse dicta, satisque sit, nos et de enormibus crudelitatibus non subtrahere veritatem et
in multis fastidium devitare.
DE MORTE CORRADI REGS APULIE ET PAPE INNOCENTII QUARTI. - Anno Domini 1254
cum rex Corradus duobus annis regnum Apulie tenuisset, decimo die exeunte madio Conradus
in Apulia regnum simul et vitam amisit. Post cuius decessum Innocentius papa in manu
valida intravit Apuliam et sedem suam finxit apud Neapolim. Ad cuius presentiam omnes
principes Apulie convenerunt, Manfredus etiam princeps Taranti filius Federici eandem subiectionem
et devotionem in omnibus proferentes. Cum igitur caput magnifici Innocentii quarti
nubes excedere videretur, sicut placuit ei in cuius manus sunt omnes fines terre qui etiam
altitudines montium contemplatur, decima die intrante decembri apud Neapolim nature legibus
satisfecit; cui successit Alexander quartus, qui prius erat episcopus ostiensis.
Dum autem magnificus Innocentius esset in mortis articulo constitutus, iamque illum versiculum
frequenter repeteret: Domine, propter iniquitatem corripuisti hominem, Manfredus
naturalis filius Federici, impatiens dominii sedis apostolice iam rebellis effectus, magnam stragem
militum ecclesie apud Fociam perpetravit. Audita igitur morte Innocentii et substitutione
Alexandri cum maiore audacia cepit ecclesiam in Apulia expugnare, vires eius quotidie subnervando.
Cuius audacia ac sagacitate mirabili Apuli pavefacti, a devotione romane Ecclesie
discedentes, principi humiliter adherebant. Papa itaque Alexander, ordinatis capitaneis, cum
militia infinita, qui deberent contumaciam et processum principis cohibere, exiens de Neapoli
ad partes Campanie properavit. Manfredus autem opus inceptum consumare intendens, armis,
muneribus et ambagibus exercitum ecclesie ita debilitare curavit, donec ipsos de regno turpiter
et effeminate coegit exire, taliter quod totius regni partem obtinuit principatum in preiudicium
Ecclesie et gravamen.
DE MORTE DEVOTISSIMI ARNALDI ABBATIS ET SIGNA QUE APPARUERUNT IN EIUS MORTE.
- Anno Domini 1255, cum vir devotissimus abbas Arnaldus, honestatis forma et religionis
monastice speculum et exemplar, octo annos et tres menses in carcere tenebroso et in vinculis
consumasset, circiter septuagesimum vite sue annum, die duodecimo intrante februario, qui
tunc fuit primus die quadragesime, apud Aslum feliciter migravit ad dominum. Imminente
vero hora migrationis sue, que fuit circa diluculum, sicut fratres Minores viri devotissimi nobis
retulerunt, multi in castris imminentibus constituti, viderunt manifeste ignea signa ab aethere
descendisse ad instar duarum ardentium facularum, que saper carcerem eius tamdiu steterunt,
donec illa sancta et a Deo dilecta anima a carnis vinculo est soluta. Significativa sane,
sicut firmiter arbitramur, illa duo signa facere duplices aureolas quas vir beatus est a Domino
in celesti curia inter martires et virgines coronatus. Corpore siquidem et animo fuit virgo,
sicut sacerdotibus, quibus confitebatur, liquido confitentur; nam neque verbo, neque facto
numquam dehonestavit in vicio lascivie sui animi puritatem. Martir vero potest dici quia
patienter et innocenter sustinuit longam carceris passionem. In ipsa autem carceris angustia
constitutus tam custodum quam se visitantium affectum ita quadam lenitate mansuetudinis
attrahebat, ut ab omnibus amaretur. Nam cum eodem anno in quo de hac vita erat exiturus,
cum nullum proprium haberet servientem et ab omnibus esset derelictus propter inanem rabiem
sevientis tiranni, qui preceperat ne aliquis ei ad manducandum aliquid exiberet, nisi
panem artum et aquam brevem, nihilominus tamen custodes carceris pietate commoti, omnia
ei occulte pietatis obsequia exibebant. Ad tanti autem viri venerabiles exequias celebrandas
in die obitus convenerunt utriusque sexus non minima hominum multitudo et cum reverentia
et honore corpus eius sanctissimum ad fratrum Minorum ecclesiam deferentes, sepulture
devotissime tradiderunt. Multi vero tam viri quam mulieres pias lacrimas effundebant, reminiscentes
viri Dei compassionem et dulcedinem et etiam animi lenitatem; multique dicebant,
ipsi esse potius congaudendum quod esset a tantis angustiis liberatus et paradisi gaudiis
frueretur. Post quinquaginta vero dies ab eius obitu visum fuit fratribus, quod eius corpusculum
in sepulcrum paratum transferretur. Procuraverunt autem noctis silentio homines
ducticios adhibere ad hoc negocium peragendum, existimantes corpus putridum et penitus
tabescitum fetorem intolerabilem exhalare. Aperientes itaque loculum, quo pia membra tenebantur
inclusa, et nulla putredinis et corruptionis videntes vestigia, preter quandam albedinem
ad modum lanuginis circa palpebras oculorum, admirationem maximam habuerunt, et
cunctos de domo ad hoc miraculum convocantes, unanimiter Deum laudaverunt qui in sanctis
suis est mirabiliter gloriosus. Post hec in sepulcro condigne parato beati viri corpus reverendissime
condiderunt.
Eodem anno circa principium aprilis, Tridentum gravissimum iugum tyrapni Ecelini a
suis cervicibus excusserunt. Ad quos opprimendos validum exercitum per vallem Suganam
festinanter direxit et cuncta castra et villas eorum tam incendiis quam rapinis crudeliter
devastavit. Eodem tempore Ecelinum de Egna, filium sororis sue coniecit in vinculis et
Ciramontem eius fratrem variis tormentis et fame peremit. Qui ergo sanctis et nepotibus
non pepercit non est mirum si super extraneos nulla misericordia movebatur.
QUALITER BRIXIENSES REBELAVERUNT CONTRA ECELINUM - Anno Domini 1256 in mense
martii instigante venenatissimo colubro Ecelino, Brixia est civili discordia perturbata. Pars
Ecclesie succubuit, pars vero Ecelini optinuit dominatum, tamen in hoc victores fuerunt astuti,
quod tirannum crudelissimum civitatem ingredi minime permiserunt, ad regimen Brixie suum
civem, patrie amatorem, protinus elegerunt. Ecelino vero iam cum exercitu Montem Clarum
ingresso, persuaserunt redire Veronam, verbis et promissionibus eius ferocitatem animi ad
internicionem semper parati, sagaciter mitigantes.
Eodem anno Ecelinus, cui proprium est nunquam parcere nec etiam misereri, Bontraversum
suum socerum cum filiis suis cepit et in carcere gravissima fame cruciati peremit.
Si causa queritur captionis, breviter respondemus, quia omnibus, quos volebat tirannus occidere,
titulum proditionis generaliter opponebat. Circa hec tempora cum de inestimabili crudelitate
nequissimi Ecelini, ut yperbolice loquar, admiraretur celum, turbaretur terra, horreret
infernus, commoverentur reges et principes nationum, Alexander papa, precibus Marchionis
estensis et aliorum magnatum Marchie inclinatus, qui contra tam efficacissimum inimicum
auxilium implorabant, de consilio cardinalium officium legationis Lombardie et Marchie
nec non et Romaniole commisit archiepiscopo ravennati iniungens ei specialiter in mandatis,
ut ad reprimendam contumaciam perfidi Ecelini, qui a bone memorie papa Innocentio
ereticus fuerat condemnatus, deberet modis omnibus laborare. At episcopus contra hostem
Ecclesie invictum pariter et astutum onus legationis suscipiens, de clementia divina confisus,
instanter cepit cum amicis Ecclesie pertractare, qualiter insuperabilis tirannidis Ecelini posset
impetum cohibere. Sed multis hinc inde propositis in colloquiis civitatum, in fine omnibus
impossibile videbatur, quod aliquis posset tiranno ita potenti astuto et ditissimo resistere,
nisi divina gratia suffragante. Archiepiscopus itaque sciens, nihil esse impossibile apud
Deum, ad misericordiam Dei dirigens oculos intellectus, constanter cepit per se et per alios
crucem Domini predicare admonens omnes orationibus et gemitibus Domini clementiam exorare,
ut non diutius sustineret, quod Ecclesie sue perfidus hereticus insubtraret. Tunc multi,
quorum gratia divina perfuderat, signum vivifice crucis devotissime susceperunt, ed ad deprehensionem
tiranni animos attollentes, divinum auxilium orationibus obsecrationibus et gemitus
inenarrabilibus quotidie postulabant. Interea dum hec agerentur ex parte Legati humiliter et
devote, ex opposito superbissimus Ecelinus in arma furens ad delendum Mantuanos cepit cum
summa instantia exercitum preparare. Presentantur equi, mensurantur clipei, lorice et galee
producuntur. Augetur numerus militum, pedites et balistarii sollicite in campo martio requiruntur
sagitte lancee et gladii acuuntur et vexilla victricia renovantur; clamorque maximus
fiebat quotidie dicentium populorum: - Mantuam properemus; quia sola Mantua impedit dominium
et domini nostri et totius Lombardie. - Convocavit insuper celestium corporum sollicitus
explorator astrologos et divinos, precipiens eis supputare menses, sidera contemplari et
signa celi consideratione acutissima perscrutari ut indubitanter scire possit quando erit tempus
ad movendum exercitum opportunum. Tunc illi tam metuendi principis imperiis obsequentes,
diligenter investigaverunt solis luneque cursum, planetarum motum et signorum effectus; et
artis peritia illustrati, diem horam et punctum evidentissime invenerunt, in quibus invictissimus
princeps de felici processu securus, adversas Mantuanos iter arriperet incunctanter. At ille
dictis eorum incumbens, in hora prefixa movit exercitum cum magnifico apparatu. In cuius
auxilium venit Ubertus Pelavicinus, vir callidus et astutus cum Cremonensibus Placentinis et
aliis Ecclesie inimicis. Et insimul congregatis, quasi leones rugientes ad predam, districtum
Mantue intraverunt et omnia que erant in agris succidendo, ardendo et comburendo, usque
ad lacus marginem penitus destruxerunt. In istis angustiis Mantuanorum solus Marchio
estensis cum Ferrariensibus et Bononiensibus in eorum auxilium est profectus.
Dum igitur Ecelinus circa Mantuanorum destructionem insisteret vehementer, Legatus,
septiformis Spiritus gratia illustratus, sub pena excommunicationis omnes Marchianos, qui
effugerant dominium Ecelini, tam de Padua quam de Verona Vicentia et Tarvisio, omnesque
cruce signatos in simul congregavit. Cui Venetorum reverenda communitas balistariorum et
peditum et navium contulit auxilium oportunum; Ferraria etiam in subsidium Legati quingentos
pedites destinavit. Omnibus itaque apud turrim Baibe congregatis, Legatus in nomine Iesu
Christi, predicatione salubri et dulci allocutione eos confortans, intravit naves, et omnes inde
facientes prospero cursu usque Corrigiolam pervenerunt. Quorum adventum ut audivit Ansuisius
potestas Padue statim precepit omnes meatus claudi aquarum, ut deficiente aqua fluminis,
naves eorum in sicco penitus remanerent. Confestim cum militia et populo undequaque
collecto Plebem Sacci intravit, ibique disposuit inimicorum impetum cohibere. At illi, castro
Conchadalbari expugnato et combusto burgo, Capitis-silve et etiam Buvolente villas et
burgos circumstantes ceperunt plurimum perturbare; omnesque illorum fortitudinem pertimebant.
Tunc Ansuisius admirans illorum audaciam suorumque socordiam, dimissa Plebe Sacci,
Paduam est reversus, intendens tantum civitatem sollicite custodire.
Legatus utpote vir in multis expertus, videns potestatem pre timore nimio terram opulentam,
scilicet Plebem vilissime reliquisse, non fuit contentus tantum strenue occupare; sed
habito consilio sapientum, disposuit usque Paduam cum exercitu properare. Summo igitur diluculo,
die lune, duodecimo exeunte iunii clangore tubarum exercitu excitato, armisque viriliter
ab omnibus aprensis, Legatus ante se deferri fecit alme crucis vexillum, quod secuti sunt omnes,
animo confidenti de celo auxilium postulantes. Et iter felicissimum arripientes, omni suppellectile
preter arma in navibus derelicta, per viam Pontis sancti Nicolai circa horam sextam
Paduam velocissime pervenerunt. Cum autem ad portam Pontis Corbi venissent, custodes
de turri et aggeribus burgorum iacula iacientes, illos ingredi fortiter prohibebant. Tunc
strenui bellatores, mortis periculum contempnentes, descenderunt in aquam fluminis et repentes
manibus et pedibus per aggerem superius ascenderunt; et sic de burgibus civitatis, fugientibus
adversariis, gloriosam victoriam sunt adepti. Tunc Legatus, divino spiritu inflammatus,
aspirare cepit ad expugnationem tam clarissime civitatis, fecitque die illa et nocte sequenti
gattum firmissimum preparari ad supponendum ignem in porta pontis, qui dicitur Altinatus.
Et cum Legatus nova haberet, Ecelinum cum exercitu in precedenti dominica aliquantulum a
Mantua separatum et ad redeundum Veronam etiam paratum, festinanter die martis circa
horam nonam fecit gattum versus portam impelli et ignem ad comburendum ipsam cito administrari.
Quo facto, divino sufflante spiritu, portam cum domo imminente velociter est accensa.
Tunc cepit insonare clangor populorum, cohortantium se ad pugnam, clangorque tubarum;
balisterii quoque fortes et frequentes dirigebant iaculos sagittas contra illos, qui de muro
iacula dimittebant. Interiores itaque combustione porte non modicum sunt perterriti, exteriores
vero audaciores effecti, scalas muris undique apponentes, circa vespertinam horam super
civitatis muros viriliter ascenderunt. Tunc Ansuisius videns captam esse ab adversariis civitatem,
cum militia fugam arripiens, per portam sancti Iohannis egressus, concito Vicentiam
properavit. Victores autem paucos occidentes et quasi neminem capientes, spoliare civitatem
toto conamine sunt aggressi. Tunc aperti sunt carceres tenebrosi, rupta sunt vincula
et catene. Hinc egrediuntur turbe hominum moribunde, inde procedunt matrone nobiles
trepideque puelle, squallore macieque confecte. Exeunt postremo nobiles pueri excecati pariter
et castrati, quorum miserandus aspectus ad piarum lacrimarum effusionem oculos intuentium
provocabat. Nullus itaque viribus hominum attribuat victoriam tam fortissime civitatis,
sed soli Deo, qui est in suis perfectis operibus gloriosus, cuius mediante virtute famelici saturatos,
inhermes armatos viriliter devicerunt.
Preter hec tantam gratiam contulit virtus divina Legato, ut infra quatuor dies non solum
castrum Ecelini, quod erat in angulo civitatis, sed etiam omnia castra, que erant in paduano
districtu, tam in plano quam in montibus constituta ei a custodibus Ecelini protinus redderentur
preter castrum Montis Silicis castrumque inexpugnabile Calaonis. Fama igitur tam
preclare victorie per universam Italiam divulgatur, ecclesia virtute roboratur, sacerdotes de
Legati constantia glorificantur, omnesque ipsum predicant laude dignum, qui hostem invictissimum
vicit et insuperabilem superavit. Ipse namque divina virtute suffultus, stultam esse
Salinguerre sapientiam in facto comprobavit; nunc vero in expugnatione Padue, astrologiam
et sortilegia Ecelini esse vanissima luce clarius demonstravit.
Interea dum hec Padue feliciter agerentur, superbissimus Ecelinus a Mantue vastatione
revertens, fluenta Mincii cum exercitu pertransibat. Ubi nuncius ecce quidam anelans et
anxius stetit ante tyrampni presenciam et ipsi interoganti:
Que nova?
respondit:
Mala, domine,
quia Paduam perdidisti
. Illum siquidem nuncium asque mora fecit suspendi. Post hec
per spacium temporis aliquanti et ecce ei alter nuncius occurrit velox, priori felicior et facto
editus meliori veniens a Verona, qui occulte cum timore maximo ei captam esse Paduam
nunciavit. Tunc ille maximo ac inestimabili dolore commotus, iussit exercitum fluvium pertransire,
cursusque de inde usque Veronam sine intermissione aliqua agitari; itaque de duabus
dietis unam conficiens, omnibus admirantibus et festinationis causam ignorantibus, velociter
Veronam pervenit, ubi fit omnibus manifestum Paduam ad manus inimicorum penitus advenisse.
Auditis his rumoribus, Paduani ceperunt inconsolabiliter lamentari, tum pro uxoribus filiis et
filiabus et substantiis, de quorum statu in discrimine tanto erant incerti, tum quia videbant
se in manibus tiranni constitutos. Tunc insatiabilis homicida et draco venenosus addens afflictionem
afflictis, preter aliquos sceleratos iussit capi omnes penitus Paduanos quorum numerus
ad duodecim milia pertingebat, ipsosque cum pedibus alligatos includi fecit in carceribus
tenebrosis, quos omnes fame et aliis suppliciis miserabiliter interfecit. Iterum precepit
quod si aliquis Paduanus in fuga fuisset deprehensus, continuo manibus et pedibus privaretur.
Multique tali pena puniti iacebant in agris et viis prostratis, ad quorum horrendos rugitos
validosque clamores nullus propter timorem tiranni commotus misericordia flectebatur. Tunc
etiam Ansuisium sororis sue filium gravissimis catenis et compedibus alligavit, imponensque
ei quia non bene Paduam custodisset. Sed o crudelis et impie tiranne, cur Deo non attribuis
Padue captionem contra quem nulla potest sapientia et scientia prevalere? Non enim in multitudine
bellatorum et fatali constellatione in quibus confidis, optinetur victoria preliorum;
sed divine voluntatis arbitrio omnia disponuntur. Saltem ad hoc credendum firmiter, o pessime
hominum, te inducat, quod per populum contemptibilem et egenum, quem tu pro nichilo
reputabas, divino iudicio subito Paduam munitissimam amisisti, quod per anni spatium posse
fieri minime credidisses. Si tota consurrexisset contra te militia gallicana, tu credebas inimicos
ab ingressu Marchie prohibere fluvios desiccando, sed Dominus maliciam tuam in caput
tuum convertit, eos siccis pedibus ad paduana menia perducendo. Desine itaque, minister
Satane, desine adversus mundi opificem insanire, sciens quia durum est tibi contra Omnipotentis
stimulum calcitrare.
Post mensem vero a captione Padue, cum civitas aquarum beneficio plurimum indigeret,
quia in districtu vicentino tirannus fecerat claustra, ne versus Paduam flumina emanarent,
Legatus ad destruendum predicta obstacula cum exercitu properavit. Quod quum audisset
potestas Vicentie, occurrit eis audaciter cum militia vicentina, et, multo certamine peracto,
potestas et multi cum eo nobiles viri in prelio ceciderunt, omnesque alii turpiter sunt fugati,
fractisque claustris aquarum, Legatus cum exercitu Paduam est reversus.
Post hec circa introitum augusti, Legatus cum magno exercitu versus Vicentiam equitavit,
pervenitque ad burgum Custodie ubi est antrum mirabile ad videndum; ibique sunt
exorte inter principes contentiones et questiones diverse. Sed precipua fuit ista, quod Bononienses,
de quibus erat in exercitu tam militum quam peditum maxima multitudo, versi in
seditionem, dixerunt se nolle ultra procedere; immo volebant ad propria remeare. Videns
autem Legatus, in exercitu esse dissentiones multifidas animorum, quas non poterat mitigare,
Paduam protinus est reversus. Bononienses, qui cum maximo fervore venerant in Marchiam
ad Legatum, inventis frivolis occasionibus, ignominiose ad patriam redierunt.
His cognitis Ecelinus rursum in arma furens et ad recuperandum Paduam vesana mente
aspirans, prece et pretio de totius Lombardie finibus, ubi fautores habebat, militibus peditibus
et balistariis congregatis, cum ingenti multitudine bellatorum contra Paduam est profectus.
Cuius terribilem adventum Legatus et Marchio cognoscentes et ad pugnandum in campestri
prelio cum tiranno impares viribus se videntes, fossatum circa burgos Padue, a parte
occidentali cum summa festinatione fieri preceperunt, ad adfurentis Ecelini impetum cohibendum.
Et concite Venetias Ferrariam et Mantuam nuntios dirigentes, collegerunt in unum
militum et peditum non modicam quantitatem.
Patriarcha etiam aquilejensis cum decenti societate in eorum venire auxilium festinavit.
Castra metatus est autem Ecelinus cum valido exercitu iuxta fossatum, direxitque frequenter
suas acies copiosas ante menia civitatis, ut intrinsecos ad prelium provocaret. Sed ipsi caute
dimiserunt eum ad suum libitum insanire. Nam circa quinque milia militum in suo exercitu
dicitur habuisse; Legatus vero et Marchio cum prelatis et sacerdotibus et levitis nunquam ad
duo milia pervenerunt. Legatus autem vir constantissimus, ut ad civitatis defensionem cives
pavidos animaret, in monasterio sancti Benedicti die noctuque suam constituit mansionem,
aliis principibus intra muros Padue residentibus pre timore. Videns tandem tirannus furibundus
se contra civitatem non posse in aliquo prevalere, nec ad Montem Silicem sibi patere
accessum, ubi castrum fortissimum a suis custodibus tenebatur, Veronam, frustratus suo desiderio,
est reversus.
Eodem anno prima die augusti domnus Iacobus in sede abbatie sancte Iustine collocatus
est ab episcopo andriensi. Tertio vero die intrante augusto, domnus Iohannes episcopus
paduanus, veniens a Romana curia, ubi pastoralem promeruit dignitatem, a clero et populo
paduano honorabiliter est susceptus, et a porta Prati usque ad maiorem ecclesiam processionaliter
est deductus.
Anno Domini 1257 exhortatione pariter et precepto Legati Sedis apostolice frater Enverardus
de ordine Predicatorum, vir venerabilis et tam in theologia quam phisica scientia
plurimum eruditus, Grifolinum Brixie potestatem et alios optimates ita dulci et facunda eloquentia
mitigavit, quod illi in parte Ecclesie in predicta civitate fuerant vinculati, a vinculis
absoluti et suis sunt possessionibus et munitionibus restituti. Quo facto, Legatus exponens se
maximo periculo, propter insidias malignorum latenter de Mantua cum paucis Brixiam est profectus,
et ibidem aliquot diebus residens, ita suo dulci colloquio Brixiensium animos reconciliavit,
quod ipsi similiter promiserunt se more solito in devotione Ecclesie permansuros. Quod
audientes Eccelinus et Palavicinus Ecclesie inimici, frustrati spe sua, sunt non modicum
conturbati.
Eodem anno Papienses primo et secundo Placentini iugum Uberti Palavicini a suis cervicibus
viriliter excusserunt. Nam sicut Ecelinus in Marchia, ita ille super partem Ecelini et
Federici in civitatibus Lombardie tirannidem exercebat.
Per idem tempus castrum Montis Silicis et castrum altissimum Calaonis reddita sunt
Marchioni a custodibus Ecelini; et sic eius potentia de Paduano districtu est penitus extirpata.
Sub precedenti anno Albricus de Romano qui per multos annos inexorabilem discordiam
habuerat cum fratre suo Ecelino, Deum et hominum inimico, inventis quibusdam occasionibus,
ab Ecclesie devotione recedens, confederatus est cum eodem. Civitatem tantum Tarvisium
in sua retinuit potestate.
Cum predicta tam in Lombardia quam in Marchia gererentur, interfecto a Frisionibus in
bello rege Alemanie Gulielmo, convenerunt principes ad electionem more solito faciendam.
Cum igitur tractarent de principe idoneo eligendo, humani generis inimicus seminavit zizaniam
inter eos. Nam quidam comitem Ricardum, fratrem regis Anglie in regem Alemanie
elegerunt; alii vero sua vota in regem Castelle penitus transtulerunt. Comes autem Ricardus
ascendit in Alemaniam festinanter, et de assensu quorundam principum capiti suo imposuit
regni Alemanie diadema. Uterque vero electus suos legatos ad Romanam curiam destinavit
pro confirmatione a summo pontifice impetranda. Sed dominus papa nolens in partem aliquam
declinare, ne forte pax Ecclesie turbaretur, de consilio cardinalium sub specie deliberandi
distulit super questionem tantorum principum diffinitivam sententiam promulgare.
Anno Domini 1258, multi clarissimi viri de Brixia exaltationem sancte matris Ecclesie
affectantes cum tirannidem adverse partis per biennium tolerassent, tandem, sicut viri strenui
et elati, exponere personas periculo elegerunt potius quam vehementissimo timore continue cruciari.
Timebant enim quotidie ne a suis adversariis in manus perfidi Ecelini Brixia traderetur.
Tunc latenter ad Legatum et Marchionem, qui tunc erant Padue pro exercitu ordinando
contra pestiferum Ecelinum nuntios direxerunt, ipsos attentius exhorantes, ut parati essent eis
prestare subsidium in die prefixo in quo suos proposuerat invadere inimicos. At illi eorum
precibus libentissime annuentes, in tempore assignato magnifice in eorum auxilium perrexerunt.
Predicti vero fideles Ecclesie utpote viri providi et experti, timentes plurimum, ne pars
adversa eorum deprehenderet audaciam per aliquam coniecturam et, habita occasione, pessimum
Ecelinum et Pelavicinum in suum auxilium convocaret, duobus diebus ante terminum
constitutum secundo scilicet die exeunte aprili, circa solis occasum arma subito rapientes,
et more leonum audaces, inimicos viriliter invaserunt, eosque per totam noctem viriliter expugnantes,
ante horam tertiam diei sequentis plenissimam de ipsis victoriam sunt adepti, et
fere omnes autores scelerum, Grifolinum etiam potestatem Brixie capientes, eos in vinculis
coniecerunt. Comes itaque Sancti Bonifacii, egregie indolis adolescens, paterne probitatis
impiger imitator, audiens Brixienses esse sub armis, cum parte militie mantuane in inimicorum
auxilio est profectus. Post tres vero dies Legatus et Marchio in manu valida Brixiam
intraverunt, et ibidem tamdiu residentiam fecerunt, donec omnia fuerunt disposita secundum
beneplacitum amicorum.
Hec itaque audientes Ecelinus et Palavicinus pariter tremuerunt. Expalluit eorum facies
et ebore intellectus, omnesque eorum fautores per totam Lombardiam capita in terram
pre tristitia deiecerunt. Tota enim spes illorum et desiderium erat Brixiam obtinere, quia
per ipsam vires resumere et inimicos deprimere, totiusque assequi sperabant dominium Lombardie.
Dominus autem, secundum propheticum sermonem, signa faciens irrita divinorum
et vertens ariolos in furorem, ydolatriam Ecelini et Palavicini, qui planetas et signa celi pro
numine venerabantur, sue potentie brachio prostravit pariter et confudit. Non enim Omnipotens
planetis contulit deitatem nec eorum motibus suam potentiam alligavit, sed in se retinuit plenitudinem
potestatis. Reputandi ergo sunt fatui et infecti, qui totam spem suam in constellationibus
posuerunt et creatorem non timent quotidie suis sceleribus provocare. Dominus enim
sit nobis adiutor et non timebimus quid nobis faciant Mars Jupiter Venus et Saturnus.
Factis itaque Brixie prospere ordinatis, Legatus perrexit Mediolanum ut sedaret Mediolanensium
discordias et cavilelas. Cum igitur circa plurimum laboraret, magnum infortunium
accidit Mediolanensibus, eorum exigentibus dissentionibus et peccatis. Nam cum per multorum
annorum circumvolutionem Creme dominium habuissent, et propter hoc inter ipsos et
Cremonenses inexorabilis discordia extitisset, ex qua multa milia hominum ex utraque parte
in diversis bellorum congressionibus perierunt, his temporibus Crema taliter est ad manum
Cremonensium devoluta. Quidam namque potentes de Cremonensibus contra quosdam adversarios
suos ex eodem oppido zelo malitie concitati, Cremonenses et Pelavicinum in suum auxilium
vocaverunt, et expulsa parte adversa, se simul cum patria Cremonensium dominio
subdiderunt.
Eodem tempore tertio scilicet die exeunte iulio, Marchio et militia paduana in campestribus
Baxiani militiam Teutonicorum soldum recipientium a perfido Ecelino viriliter prostraverunt,
magnamque predam de ipsorum spoliis habuerunt. In istorum quippe impetuosa
virtute tirannus maxime confidebat, quorum fretus auxilio et tutela, nefanda et inaudita scelera
toto dominii sui tempore audacissime perpetravit. Et quid mali non operatur auri fames penitus
excecando? Isti enim improbissimi Teutonici animarum suarum et corporum stolidissimi
venditores, ita erant Ecelini pecunia excecati, quod nec sententia excommunicationis nec terrore
non parcentium gladiorum ab Ecelini obsequio potuerunt. Unde a victoribus velut oves
occisi sunt merito reputati.
His temporibus cum Januenses Venetorum animos graviter offendissent in civitate Ancon,
que antiquitus Tholomaida dicebatur, ubi communiter negotiatores dictarum urbium,
Veneti ulcisci suas iniurias cupientes, et pro nichilo maris pericula et expensarum magnitudinem
reputantes, dummodo valerent se de adversariis vindicare, classem in manu valida in
Syriam direxerunt et tam navali prelio quam campestri Ianuenses viriliter expugnarunt captis
multis navibus eorum bellicis, et reliquis in fugam conversis, eversa simul turre muniti, et in
vastitate hostili cunctis eorum domibus desolatis, ipsos de civitate Aconitana protinus expulerunt.
/*
Propter innumerabilium inundationem malorum absorbentium intellectum, horret animus
omnes temporum nostrorum calamitates et ruinas persequi seriatim. Viginti enim anni sunt
vel circa quod, occasione sedis apostolice ac imperialis maiestatis discordie, sanguis italicus
effunditur velut aqua et contra romanam Ecclesiam tirannorum perfidia debaccatur. Et nunc,
cum putabamus perniciosorum hominum potentiam aliquantulum diminutam, rursum prosperiritate
inopinabili confortati ad sidera extolluntur. Denique cum Legatus cum exercitu Brixiensium
et militia mantuana Pelavicinus et Cremonenses occurrissent, qui suggestione perfidi
Ecelini duo castra Brixie invaserant iuxta flumen Olei constituta, tunc Ecelinus qui usque in
senectam et senium a militia non destiterat undique militia congregata, subito de oppido
Piscarie in noctis crepuscolo iter arripuit et summo diluculo die veneris secundo exeuntis
augusti transiens Oleum, exercitui Cremonensium se adjunxit. Audiens autem Legatus vires
hostium augmentatas, sed crementi nesciens quantitatem, habito consilio sapientum, voluit in
castrum Gambare cum exercitu introire et in tuto loco amicorum auxilio expectare. Sed
vicit hoc salubre consilium temeritas multitudinis obstinate dicentis potius esse dimicandum
cum hostibus quam ad latibula divertendum. Ignonorabant enim tam Legatus quam alii utpote
male custodientes vias, per quas transire poterant inimici, Ecelinum cum universa militia
marchiana in nocte precedente personaliter advenisse. Dum igitur diversi diversa sentirent
(nam cum fortissimos quoque milites subita bella conturbant) Ecelinus et Pelavicinus flumen
Olei velociter transcurrentes, contra fideles Ecclesie acies continuo direxerunt. Et tunc
incepit acies Ecelini abscondite dilatari et eius vexilla mortifera recognosci. Cernens autem
persecutor Dei Legatum et Brixienses comparatione sui habere militum paucitatem, sine dilatione
ipsorum exercitum terribiliter invaserunt. Tunc Brixienses inopinabilem inimicorum multitudinem
intuentes, perterriti vehementer, in fugam protinus sunt conversi, captaque ex eorum populo
maxima multitudo, et (quod sine dolore non dicimus vehementi) captusque Legatus et cum eo
episcopus veronensis nec non potestas Mantue ac multi alii probi viri. Brixienses autem,
qui remanserant ad custodiam civitatis et qui de castris ad urbem confugerant, timore subitaneo
excecati, sine ictu gladii et sagitte, sevissimo omnium tirannorum, Ecelino scilicet, et
Pelavicino Brixiam protinus tradiderunt. Multi vero nobiles et etiam populares et episcopus
cum clero, civitate relicta, fugerunt a facie inimici, salvare personas in tanto discrimine cupientes.
/*
Porro de tam Brixie amissione et de captione Legati, viri constantissimi et fidei fervore
accensi, qui assidue pro Ecclesie libertate contra tirannorum rabiem, ab adolescentia usque
ad senectutem exponendo se diversis periculis laboraverunt, nonnulli plurimum conturbati
ceperunt conqueri et mirari quare divina potencia tanto tempore permittit ecclesiam sic affligi
et impios valide prosperari. Sed absque dubio istas querelas parvitas fidei introducit. Cum
etenim sciamus sanctissimum Iosiam occisum a sagittariis Faraonis, Petrum et Paulum Neronis
imperio interemptos, et ut de omnibus taceamus, cum Dei filium cognoscamus crucis ignominiam
pertulisse, parve fidei a nobis sunt merito existimandi, qui felices putant tirannos et urbibus
subversores quia prosperitate huius seculi et deliciis perfruuntur, cum continuus successus
temporalium eterne damnationis esse iudicium comprobetur. Sed etiam in presenti
legimus maximos tirannos miserabilem exitum habuisse. Nam Cirus post dominium orientis
a regina Scitharum legitur decollatus; veneno babilonico magnus periit Alexander; et Cesar
senatorum gladiis est confossus. Et nunc non est manus Domini abbreviata ut salvare nequeat
servos suos; sed peccatis exigentibus permittit aliquanto impios insanire et Ecclesiam suam
inter tribulationum turbines fluctuare. Dimissis itaque dubitationibus de regimine Creatoris,
iactemus in Domino nostrum cogitatum, qui post tempestatem tranquillum facit et post lamentationem
exultationem infundit.
Anno Domini 1259 postquam Brixiam miserabiliter ab hostibus est subacta, Ecelinus
impatiens consortis, nullum volens habere parem, marchionem Pelavicinum et Cremonenses,
quos habuerat socios in tanto discrimine et in tam excellenti victoria, a dominio capte urbis
paulatim exclusit; et sic ipse solus Brixiam et eius districtum obtinuit, preter castrum Urceorum
quod fideles Ecclesie viriliter defenderunt. Tandem Cremonenses multis iniuriis ab eo
sepius stimulati, se cernentes delusos et nullam utilitatem, ut sperabant, de tanta victoria
consecutos, contra tirannidem nequissimi principis vehementissime sunt commoti; et persuadente
Bosone de Dovaria, civis cremonensis nobilis et potens, qui exosam habebat malitiam
Ecelini, marchio etiam Pelavicinus et Cremonenses vehemens odium, quod corde conceperant
contra hominem sceleratissimum, verbis et factis evidentissime ofendere inceperunt. Statimque
deliberato consilio ad Marchionem estensem et Mantuanos dirigentes, pacem et concordiam
inter se firmissimam habuerunt et statuerunt, quod unanimiter contra tirannum crudelissimum
dimicarent sibi invicem ardenti animo promittentes. Mediante Bosone de Dovaria,
qui vigilanti studio cogitabat, qualiter posset leonem indomitum et ferocissimum domare, antiquissima
et inexorabilis discordia Mediolanensium est sedata, factaque fuit cum summo gaudio
pax firmissima inter eos. Sciens namque prudentissimus Boso minime tutum esse innocuo
serpente, modis omnibus procurabat omnem viam contrahendi amicitiam et augmentandi vires
precludere Ecelino. Sicque factum est (Domino cooperante, qui novit investigabili modo
elatos deprimere et de luto fecis erigere de salute propria desperantes) quod pars maxima
Lombardie corde voluntario adversus inimicum Dei et hominum coniuravit. Et merito hoc a
Domino est provisum, ut essent manus omnium contra eum, cuius manus impie omne genus
hominum afflixerunt. Ipse namque turbavit terram, concussit regna, interfecit populos et civitates
plurimas desolavit. Nam quasi ortus voluptatis erat Marchia trivixina priusquam eius
tirannidi subderetur; sed, postquam fuit ab eo afflicta, comparatione prioris status videtur
esse quasi heremi solitudo. Testantur hoc ruine civitatum, villarum pariter et castrorum.
Nec ei sufficere videbatur regionem subditam dissipare, sed legatos mittebat ad exteras nationes
ut contra romanam Ecclesiam et eius fideles ut reges orbis et principes concitaret.
Nuntii namque ipsius solliciti et veloces per diversas provincias discurrebant; nunc ibant ad
curiam maximi Federici, nunc ad principes Alemanie, ad seditionem et discordiam excitandos,
nunc ad regem Ungarie, pro amicitia obtinenda, nec non ad ferocissimum regem Castelle
pergebant, cui regnum italicum seminator discordie promittebat, ut fieri posset totum mundum
adversus Ecclesiam provocaret. Cor siquidem impiissimi Ecelini erat continue quasi mare
fervens quod quiescere nunquam potest. Nil putabat esse actum, cum aliquid superesset
agendum. Unde modis omnibus assidue cogitabat cum instantia vehementi addere malum
malo et iniquitatem super iniquitatem apponere, quam timens ne sibi tempus deficeret ad suas
machinationes et dolositates inopinabiles opere adimplendas. His ita breviter exaratis, ad
describendum tirannidis eius exitum accedamus.
Anno itaque revoluto postquam Brixiam optinuerat Ecelinus, circa principium septembris
ipse congregavit exercitum copiosum processitque de Brixia in manu valida et castramentatus
est in campestribus Urceorum et omnia que circa predictum castrum fuerant, devastavit. Quo
audito, Cremonenses, amicis undique convocatis, exiverunt undique unanimiter contra eum, et
iuxta Sunzinum castrum temptoria posuerunt. In quorum auxilio Mantuani et Ferrarienses cum
Marchione estensi magnifice sunt profecti. Mediolanenses etiam contra lupum rapacissimum
venire communiter promiserunt. Cum ergo essent insimul congregati, ceperunt preparare se
ad pontes super flumen Olei fabricandos ut possent, venientibus Mediolanensibus, transire ad
tirannum perfidum invadendum. Interea cum hoc facere molirentur, Ecelinus, cui mille artes
inerant milleque modi nocendi, suis machinationibus et persuasionibus fraudalentibus, quosdam
magnates Mediolani corruperat suum populum odientes, qui firmiter promiserant ei suam tradere
civitatem et pro huius rei securitate proprios etiam filios ipsi obsides tradiderunt. Quorum
promissionibus incumbens tirannus, cupidus dominandi, cor suum in superbiam elevavit, quod
erat ruine presagium imminentis. Et de nocte consurgens, de campestribus Urceorum iussit
populum redire Brixiam festinanter; ipse vero cum octo milibus hominum equestrium, in quibus
erant tria millia electorum militum, velociter quasi aquila volans ad escam, per pontem Palazoli
flumen Olei pertransivit, veniensque ad Aduam fluvium ipsum similiter incessu precipiti
transvadavit. Ibique occurrerunt ei patrie proditores; quibus assumptis, versus Mediolanum
ire cum summo gaudio minister diabuli festinabat, a quo, exigentibus sicut bos nescius
ad victimam ducebatur. Ipso namque Mediolanum pergente, e contra Martinus de Ture, vir
sapiens et astutus, totius populi mediolanensis capitaneus et defensor, de Mediolano cum exercitu
erat egressus et in Cremonensium auxilium, veniebat. Precurrens igitur nuncius, quem Pergamenses
quidam amici Ecclesie direxerunt, nuntiavit Martino tremendum eventum ferocissimi
Ecelini. Qui, cum audisset quod tam crudelissimus predo ad optinendum Mediolanum
cum exercitu adveniret, obstupuit vehementer, revertensque velocissime versus Mediolanum
(Domino favente sine quo frustra vigilant qui custodiunt) pervenit ante pessimum Ecelinum.
De Martini vero strenuissimi viri subitaneo adventu exterriti sunt patrie proditores, alii vero
cives, tanti viri presentia roborati, ad resistendum tiranno se viriliter paraverunt. Et sic
dissipatum est consilium malignorum.
Videns itaque perditionis filius suas insidias denudatas et aliter sibi quam existimaverat
accidisse, ad invadendum nobilissimum burgum Modoecie se convertit; sed burgenses, armis
assumptis, ipsum intrare minime permiserunt. Castrum etiam Tricii voluit occupare, sed
et inde penitus est expulsus; burgum tamen dicti loci obtinuit ipsumque crudeliter concremavit.
Tandem necessitate compulsus, Vicummercatum intravit, ibique infelicissimus predo
terrarum suarum infelicem constituit mansionem.
Cognoscentes igitur Cremonenses et Mantuani et eorum socii nocturnum volatum temerarii
Ecelini, unanimiter moventes castra usque ad fluvium Aduam eius vestigia sunt secuti;
figentesque temptoria iuxta loca per que transiverat insaciabilis homicida, fecerunt cum
summa diligentia pontem et vada fluminis custodiri, ne aliquo modo serpens tortuosus posset
absque prelio ad propria remeare. Mediolanenses etiam, ex alia parte validum exercitum
congregantes adversus eum in prelium procedere disponebant. Sed hoc eorum animos promptissimos
refrenabat, quia capitaneos et vavasores de crimine proditionis habebant. Quorum
tamen impetum Ecelinus plurimum expavescens, maxime cum videret se a proditoribus quotidie
derelinqui, a burgo in quo erat inclusus, non permittebat suos milites longius evagari.
Sed nec diutius poterat residere, ne, omnibus deficientibus victualibus, fame angusta exercitus
premeretur.
His ita se habentibus, conturbati sunt nobiles Brixie, robustos Verone optinuit tremor,
obriguerunt omnes milites Ecelini, tam animosi Teutonici quam Latini. Tunc etiam confractus
est corde draco venenosus cernens se ab inimicis undique coartatum. Nimioque timore perterritus,
non erat ausus cum Mediolanensibus dimicare, ipsorum multitudinem pertimescens.
Sed versus Aduam unde venerat, deliberato consilio direxit subito iter suum. Sperabat namque
unum de duobus, licet inimici starent ex adverso: aut viam sibi gladiis,aperire, aut
forte per medias acies bellatorum fuge remedium invenire. Cum igitur ad pontem Addue
pervenisset, accidit ipsum ab adversariis occupatum; et dum ad expugnandum pontem suos
fortiter hortaretur, quidam sagittam dirigens in incertum, Dei tamen providentia, eum in pede
graviter vulneravit. Qua percussione plurimum turbatus, tum quia inveteratus erat dierum
malorum, tum quia in tanto periculo constitutus pre dolore vulneris non poterat limpide
cogitare quid esset expediens, quid nocivum. Impugnatione itaque pontis dimissa, tremebundus
homicida, magis cogitans de fuge presidio, quam de acie ordinanda, festinanter ad vadum
fluminis properavit, ipsum velociter nullo impediente cum exercitu pertransivit.
Tunc marchio Pelavicinus et nobilis Boso cum Cremonensibus, similiter Azo marchio
estensis cum Mantuanis et Ferariensibus ipsum viriliter invaserunt eiusque aciem fortissime
irrumpentes, terribilem leonem cum magno impetu rapuerunt. Electi autem milites eius multitudini
adversariorum resistere non valentes, in fugam protinus sunt conversi et sic manus
hostium evaserunt. Auctores vero fuge Brixienses dicuntur principaliter extitisse. Multi
etiam capti sunt de ipsius exercitu, pauci vero gladio perierunt. Tunc revera exultaverunt
victores, capta preda, quando electorum armorum et equorum et preciose suppellectilis spolia
dividebant. Supremum vero et inextimabile gaudium erat cunctis, quod carnifex diabuli
erat captus, qui nec viris grandevis nec mulieribus pregnantibus nec infantibus balbutientibus
unquam voluit misereri.
Postquam autem rumor insonuit per exercitum, quod captus esset perfidus Ecelinus a
vocibus exclamantium populorum, a strepitu concurrentium equorum, a clangore tubarum terra
tremere videbatur. Omnes quippe certatim currebant ad diabuli monstrum et Sathane spectaculum
intuendum qui detentus erat. Et fuit miles quidam, secundum multorum dictum, qui
Ezelinum, sic circumdatum et iam quasi non Ezelinum, set unum captum et indefensum, bis
vel ter in capite rusticane percussit, excusans improberium suum et dicens, quod hoc fecit
in cuiusdam fratris sui vindictam, quem pede uno fecerat mutilari. Qui idem quisque fuerit,
non laudem meruit, set summe pocius obbrobrium vilitatis. Nam idem facinus est putandum,
captum nobilem vel ignobilem offendere vel ferire, quasi gladio cedere cadaver inanimatum
et hominem panno funereo jam insutum. Ista itaque victoria triumphalis, a cunctis populis
recolenda est die sabbati quarto exeunte septembri, in quo festum sanctorum Cosme et Damiani
martirum celebratur, prope fluvium Adduam est patrata. Ibi perierunt arma bellica
Ecelini, ibi bellorum seva tempestas iubente Domino conquievit. Tunc omnipotens aures sue
ineffabilis misericordie inclinavit, ut audiret gemitus compeditorum et filios teremptorum ab
ergastulis liberaret. Diem siquidem istam memorialem in qua vere celorum cateracta aperta
et viscera misericordie Dei nostri largiter affluxerunt, debet omnis Italia, imo omnes et universi,
qui christiana professione censentur, merito celebrare in qua Dominus operatus est salutem
in medio Lombardie, caput malorum cum suis satellitibus mirabiliter prosternendo.
Tunc vere percussit Dominus detestabilem Philisteum et abstulit obprobrium de populo christiano.
Et licet David prohibuerit ne Saulis et Ionathe occisio annunciaretur in Geth et in
competis Ascalonis, causam tamen rationabilem assignavit, ne scilicet Philistei letarentur et
augeretur cultus abominabilis idolorum. Stragem tamen exercitus Ecelini audiat omnis terra
et plenitudo eius, insule et habitatores earum, ut divine maiestatis potentia ubique ore omnium
predicetur; cui victoria ista est totaliter adscribenda, non viribus hominum aut effectibus planetarum,
quia non salvaverunt de tanto periculo Ecelinum augures celi castra eius sequentes,
qui contemplabantur sidera et supputabant menses, ut ei ventura certissime nunciarent. Sed
revera parcendum est eis, quia tam gravissimo prelio imminente, adequare planetas, accipere
astrolabium et studere in tabulis astronomie minime potuerunt; vel forte gravi discrimine
pugne plus in equorum velocitate quam in planetarum auxilio confidebant. Et ne aliquis
ignarus istius negocii valeat dicere in futuro, magistrum scelerum de talibus non curasse,
tota Marchia in testimonium deducatur, que vidit in eius curia plures astronomos magnifice
honoratos, magistrum scilicet Salionem canonicum paduanum, Riprandinum veronensem,
Paulum etiam saracenum cum barba prolixa, qui de Baldac venit, a remotis videlicet finibus
orientis, qui tam origine quam aspectu et actu esse alter Balaam ariolus merito videbatur.
/*
Cum Ecelinus ut predictum est, in manus hostium incidisset et esset in prelio graviter
vulneratus, Suncinum a Cremonensibus est perductus honorabiliter, ut in hoc casu decuit, et
adhibitis sapientissimis medicis, quicumque sunt crediti meliores, habitus est Ecelinus in tanta
cura, qualem laudare posses factam per Albricum eius fratrem. Est autem sapientibus notum,
quod medicina potest forte differre mortem, nequit autem tollere vel fugare. Mortis
autem libertas sive morsus altitudinem spernit, potentiam vilipendit, superbiam calcat pedibus,
irridet nobilitatem, corpora quoque cuncta speciosa deformat, suum quoque dominium infallibile
triumphaliter monstrat in cunctis genitis super terram. Nam ecce quod Ecelinus, olim
tante altitudinis homo, in predicto anno Domini die XI post predictam captionem eiusdem,
cum fere septuaginta esset annorum nullamque prolem haberet, deficiens mortuus est in pessima
senectute sepultusque in Suncinum. Anima vero eius deportata est a demonibus in
gehennam ignis. Et hac animadversione a Deo est digne punitus ut in morte oblivisceretur
sui, sacramenta ecclesiastica detestando, qui dum viveret immemor fuit Deo. Iste fuit finis
vite ac tirannidis Ecelini. Iste vero fuerunt civitates super quas exercuit tirannidem inauditam:
Veronam, Paduam, Vicentiam, Tarvisium, Feltrum, Tridentum et Brixiam. Omnia etiam
castra episcopatus cenetensis sue subdidit potestati. Padua vero et Tridentum ante mortem
ipsius a suis iniquis manibus evaserunt. Per triginta quatuor fere annorum curricula excusso
comite Sancti Bonifacii cum suis amicis, Veronam obtinuit violenter; et tante civitatis potentia
exaltatus, excellentis principis Federici amicitiam acquisivit; cuius fretus virtute,
cunctam sibi Marchiam subiugavit. Ipsius quippe maligna instigatione imperator potentissimus
Federicus, cui prebuit iste tirannus introitum in Italiam per Veronam, violenter concussis
viribus totius imperii, Lombardiam voluit optinere. Cuius rei causa inter romanam Ecclesiam
et imperium inexorabilis discordia est exorta, propter quam multa milia hominum in
diversis mundi partibus perierunt. Horum malorum caput, medium et finis extitit perfidus
Ecelinus, cuius autem animam infelicem, onustam pondere peccatorum, demones absque dubio
rapuerunt et eam in profundum inferni, ubi cumulus tormentorum et nulla redemptio proiecerunt.
/*
Fama igitur predicte victorie per urbes Italie discurrente, omnes populi de ruina tiranni
mirabiliter exultabant, divine virtutis potentiam collaudantes. Non fuit ita generalis tripudium
a multis retro temporibus in civitatibus Lombardie. Tunc Vicentini, his rumoribus excitati,
confestim suos cives qui confugerant a facie terribilis Eccelini et Paduam residebant, ut
redirent Vicentiam rogaverunt; et sic omnes ad propria sunt reversi. Similiter feltrensis
episcopus et fideles Ecclesie cum eo ad suam civitatem pacifice redierunt. Gens autem potentissima
Venetorum, quam divina clementia fecit sepissime de suis hostibus triumphare,
audiens tirannum horribilem corruisse, gavisa est vehementer; statimque, assumptis Tarvisinis,
qui fugerant rabiem tirannorum, Ecelini scilicet et nequissimi Albrici, ad invadendum
Tarvisium exercitum destinavit. Ecelinus namque toto tempore vite sue tirannidis, tumore
superbie nimium excecatus, frequenter Venetos multis iniuriis lacessivit. Sed ipsi, sicut viri
astuti et donis sapientie et prudentie pre cunctis populis Italie predotati, tacite dissimulando
tempus congruum expectabant in quo possent tiranno pro meritis respondere; expectatio non
est suo desiderio defraudata. Ipsorum namque virtute et potentia ac consilio Padua est devicta,
postmodum cum Paduanis et Mantuanis et domno Gregorio aquiliensis patriarcha et
domno Azone marchione estensi ab impetu Ecelini viriliter est defensa.
Albricus itaque de Romano, fraterne impietatis impiger imitator, impar quidem fratri
ratione dominii sed eidem in malicia coequalis, audiens Ecelinum in suis maliciis comprehensum,
obstupuit vehementer. Et cum esset conscius multorum malorum que fecerat Tarvisinis,
quos crudeliter eiecendo de civitate bonis omnibus spoliavit, quosdam vero ipsorum ignominiose
suspendit variisque modis occidit, alios autem cesos gladio iacere fecit insepultos in
medio platearum, non fuit ausus inimicorum expectare adventum; sed cum uxore et filiis
nocte Tarvisium dereliquit, et ad castrum sancti Zenonis confugiens, in quo erant tesauri
reconditi Ecelini, ibi, munitione loci confisus, suam arctissimam constituit mansionem. Hoc
audito, Tarvisini simul cum exercitu Venetorum ad civitatem protinus accesserunt et a civibus
gratanter et pacifice sunt recepti. Omnia vero castra Marchie, tam in planicie quam
in montibus constituta, suis civitatibus in brevi tempore reddita sunt a custodibus Ecelini.
Ad ista namque omnia feliciter peragenda strenue se gerebat populus quam militia Paduana,
pariterque presentia et persuasio sapientissimi patris Gregorii patriarche aquiligiensis, qui
tunc erat Padue, maximum auxilium conferebat; cuius magnitudinem et prudentiam circumspectam
in arduis negotiis et summis periculis tota Italia est experta. Veronenses cum longo
tempore fuissent crebris bellorum tempestatibus conquassati, habere pacem cum parte Comitis
plurimum affectabant; unde audientes casum nefandissimi Ecelini, gavisi sunt vehementer quia
erepti essent de tam gravissima et longissima servitute. Accidit namque Veronensibus quod
dicit Iob: quia dum nimis timerent pruinam, irruit super eos nix, immo grando et glacies
infernalis, et dum quesierunt equi fortitudinem declinare, in dentes leonis sevissimi incurrerunt.
Horribilis enim tirannus, quem ipsi exaltaverant supra modum, ita crudeliter afflixit illam nobilem
civitatem, quod vix in ea unum nobilem militem dereliquit; populum etiam eius potentissimum
gladio, fame, igne et diversis suppliciis valde attrivit. Nam in una die fere ducentos
Veronenses fecit simul etiam cum ipso carcere igne supposito concremari. Post continua
itaque suspiria et dolores, tandem Veronenses, celitus recepti desideratissima libertate, omni
dilatione postposita, custodes tiranni de custodibus expulerunt, et, apertis carceribus tenebrosis,
cunctos captivos utriusque sexus protinus dimiserunt. Statimque ad comitem Sancti
Bonifacii, Mantue commorantem et ad reliquos suos cives nuncios dirigentes, ut ad suam
redirent patriam, eos amicabiliter hortabantur. At illi post longum exilium natalis dulcedine
soli perfrui cupientes, ad dilectam civitatem letanter et pacifice redierunt. Sublato de medio
discordie amatore, in tota Marchia pax tranquilla et dulcis concordia subito est effecta; sicque
patuit per effectum, quod solus filius perditionis pacem et salutem omnium excludebat. Nam
ut suum dominium augmentare pariter et firmiter ubicumque poterat studiose venenum odii
et dissentionis inter populos effundebat. Suspecta namque tiranno erat dilactatio caritatis;
putabat enim non diu suum dominium permansurum, si cives invicem se amarent.
Congruum duximus in hoc opuscolo nefarii Ecelini breviter exprimere qualitates, ut ex
istorie monumento etiam posteris ad cavendam dolosam astutiam tirannorum et ut neque munimen
et subsidium prebeatur. Nam talium astucia et calliditas detestanda sub pretextu magnanimitatis
et probitatis in exordio sue tirannidis frequenter apud miseros populos occultantur;
sed cum potentie culmen fuerint assecuti, elati potestate, malitiam sibi insitam quam palliaverant
pro potentia obtinenda, affligendo subditos manifestant. Istum quippe modum ad decipiendum
miseros homines tenuit magister scelerum Ecelinus. Dum enim sicut civis in statu
degeret militari, acer quidem erat in hostes erga tantum amicos letus et tractabilis videbatur;
in promissis quoque satis erat fidelis, in proposito stabilis in verbis maturus, in consilio providus
et in omnibus factis suis miles egregius apparebat. Sed postquam Marchie dominium
est adeptus, statura corporis que mediocris fuit, repente in hircum alterum est mutatus; nam
in facie austerus protinus est effectus. Talis namque apparebat in vultu qualis erat in actu;
in modo loquendi terribilis, in incessu superbus, solo in intuitu homines deterrebat. Ab amore
satis abstinuit mulierum; sed viros ab uxoribus separabat et eos cum aliis de facto contrahere
compellebat. Latrones odio habuit et predones, sed illorum supplebat othicium, omnes indifferenter
spoliando pariter et mactando. Valde suspiciosus erat; semper namque in deteriorem
partem facta et verba in deteriorem sententiam exsponebat. Omnino fuit immisericors; crudelitate
namque superavit sevitiam omnium tirannorum. Inimicus erat pacis, et bellorum civilium
sedulus excitator. Callidissimus exactor erat in pecunia congreganda, largus autem
numorum effusor pro militibus conducendis et potentia dilatanda. Spoliator fuit ecclesiarum,
clericorum vero et religiosorum crudelissimus interfector. Prelaturas et prebendas ecclesiarum
ad libitum suum, quibuscumque volebat, ac si esset summus pontifex, conferebat. A fide
namque catholica fuit penitus alienus; ob hoc sicut perfidus hereticus ab ecclesia est damnatus.
Quinquaginta et plus fere milia hominum eius occasione ac iussu, gladio, fame, ac tormentis
crudelissime perierunt. Quandam enim sitim et famem se pati putabat, nisi carnes
civium laniari et sanguinem humanum videret profundi. Inter cetera vero sua nefanda facinora,
que tot et tanta fuerunt, quod adhuc homines ea pro fabulis reputabant, quod hominis
modum excedere videbantur, hoc etiam voluit non deesse, quia ipse sicut hostis nature
humani generis propagationem voluit prohibere, castrando viros uxoratos et infantes, proh
pudor, etiam mulieres. Multis etiam feminis nasos cum superioribus labris et etiam uberibus
fecit crudeliter amputari; nichilominus natos earum lactantes privavit lumine oculorum. Et
ne quis dicat ipsum contra inimicos tantummodo talia perpetrasse, sciat quilibet, quod nunquam
benignus, numquam fuit finaliter alicui mansuetus; sed cogitatio eius semper circa internicionem
hominum versabatur et, qualiter eos affligeret, quotidie disponebat. Ad amaritudinem
namque animos hominum perducebat diversimode, die noctuque variis et inutilibus eius
laboribus et inauditis suppliciis affligendo. Nam palatia pulcherrima et amplissima cum summa
instantia faciebat, quasi semper esset visurus, in quibus tamen numquam voluit habitare, nec
non castra et turres in summis montibus et civitatibus construebat, ac si crederet se ab inimicis
quotidie obsideri. Hec autem omnia ad ostentationem sue potentie et ad terrorem et
admirationem hominum faciebat et ut fama sui nominis ita imprimeret in mentibus singulorum
ut eam nullo modo valeret unquam oblivio abolere.
Cum post ruinam perfidi Ecelini cuncte civitates que fuerant ei subdite dictioni ad concordiam
et pacem redissent, soli Brixienses in sua duritia permanserunt, partem extrinsecam
redire ad propria minime permittentes. Tunc marchio Palavicinus, cupidus dominari, sperans
propter discordias partium se posse Brixiam obtinere, quasi amicabilis mediator utrique parti
dolosis promissionibus, quod eas ad concordiam reduceret, repromisit. Cum igitur [post] multas
esset ambages dominium Brixie, peccatis Brixiensium exigentibus, assecutus, statim cepit Ecelini
vestigia imitari, partem eius fovendo et fideles ecclesie persequendo, venerabilem etiam
virum archiepiscopum ravennatem ab Ecelino in Brixia in vinculis derelictum, quasi heres
malitie Ecelini precepit cum summa diligentia custodiri. Pro cuius libertate domnus papa
Alexander quartus sollicitus vehementer tam Palavicino quam Brixiensibus litteras destinavit;
sed ipsi apostolica mandata pro nichilo reputantes, legatum dimittere noluerunt. Legatus
autem videns eorum animos obstinatos, habito suorum consilio servientium, quodam sero custodibus
credentibus, ipsum cum servientibus in conclavi more solito fabulari, alligavit funem
firmiter ad quandam columnam, et dimittens ipsum per fenestram alti palacii, in quo tenebatur
inclusus, fune manibus apprehenso, illesus ad terram descendit. Et cum extra civitatem
latenter exisset, super equum preparatum sibi ascendens uno tantum contentus comite, versus
Mantuam fugam arripuit festinanter. Taliter vir magnanimus, domino auxiliante, manus evasit
sit hominum perfidorum.
Anno Domini 1260, Albricus de Romano, ut predictum est, morte perterritus Ecelini,
cum Tarvisium dimisisset et in fortissimum castrum Sancti Zenonis cum militibus teothonicis,
et aliis suis fidelibus conscendisset, Tarvisini, Paduani et Vicentini simul ipsum instantissime
obsederunt, introitum et exitum ei penitus prohibentes. Et quatuor mensium obsidione peracta,
obsessi milites et alii populares gratiam invenire inimicorum in tanto periculo cupientes,
primo castrum, deinde turrem castri munitissimam et ipsum facinorosum cum uxore, ac sex
filiis et duabus filiabus hostium [in manus] tradiderunt ut eius facinora exigebant, morte crudelissima
peremerunt.
Iste quippe tirannus crudelitate ac malicia ista fuit Ecelino per omnia coequalis, ut determinate
nequeat diffiniri, cui de duobus potissimum crudelitatis et impietatis palma valeat
assignari. Et sane Albricus preire fratrem in flagitiis videbatur, quia eius insaciabilem libidinem
matronarum et virginum multitudo nunquam potuit satiare. Quandocunque enim videbat
matronas nobiles et virgines speciosas, in earum concupiscentiam exardescens erat, et
quam citius poterat, eas ad suam duci libidinem faciebat. Tantus vero metus tiranni nequissimi
milites plebemque oppresserat tarvisinam, ut nec etiam quod timebant, auderent ostendere
manifeste; sed cum gemitu et suspiriis ferebant gravissimam servitutem et timore mortis
prohibebantur pro libertate aliquid cogitare. Cor quippe Albrici durum nec minis nec precibus
movebatur, inverecunde erat ad turpia, inhumanum ad humana, in exigenda vindicta
crudelitatem habens tigridis et leonis. Nulla super afflictos misericordia movebatur, nec mulierum
lamentis nec fletibus parvulorum poterat emolliri. Et ut immanissima crudelitas breviter
declaretur, unum de sceleribus tiranni nefandissimi in medium deducatur, per quod
valeat summa nequitia recognosci. Dum quadam die suspendi quosdam milites precepisset
antequam eorum guttura laqueis stringerentur, uxores eorum adesse precepit ad tam horribilem
spectaculum intuendum; quarum capillos, cernentibus viris, fecit precidi, vestesque iussit
a mammillis inferius amputari, et in continenti mandavit maritos earum in patibulum elevari.
Quo facto, subito expulit miseras de Tarvisio sic turpiter denutas, Venetiasque, nullo precedente
ductore, coegit quam citius properare.
Oh infelix humana conditio et nescia futurorum! Quid in crastinum gloriaris, nesciens
quid superventura pariat dies tibi et ad quem finem rota fatorum volubilis te volvet? Ecce
in spatio undecim mensium duorum fratrum sidera tangentium, quibus, ceteris circumspectis,
in magna parte orbis de facili non possent similes inveniri, vita simul et potentia terminata.
Ubi est Ecelini superbia effrenata? Ubi acies militum ordinata? Ubi armatorum ei astantium
multitudo? Ubi obscena voluptas dilicatissimi Albrici, que dum esset ab ipso expleta, non satietatem
sed famem parere videbatur? Merito, inquam, illud corpus lubricum, igne luxurie
inflammatum, postquam gladiis est in frustra concisum, a populo tarvisino in platea civitatis
est perductum, et flammis consumptum, et omnino caruit sepultura, anima vero eius a demonibus
deportata, sepulta est in inferno. Quid predictis tirannis profuit superbia et divitiarum
iactantia, et quid.contulit eis bonis? Transierunt vero omnia ista tamquam umbra.
Tota namque ipsorum progenies ab auctoribus radicitus est deleta; etiam lactanti parvulo,
puellis, virginibus ira hostium non pepercit; et possessiones eorum amplissime sunt ad extraneos
devolute. Periit itaque cum sonitu memoria tirannorum; et Dominus, vindicans sanguinem
servorum suorum quem crudeliter effuderunt et aspiciens lacrimas viduarum compatiensque
gemitibus oppressorum, permanet in eternum. Legitur sane quod magi Pharaonis
in signo tertio defecerunt; sic domus nobilissima et potentissima de Romano, arte diabolica
nimium exaltata, in tertio gradu sue altitudinis cecidit et defecit, nec adiciet ut resurgat.
Magna quippe fuit in avo istorum, maior in patre, maxima extitit in predictis fratribus et
famosa. Sed negatum est summis diutius permanere, in illis cecidit, qui tumore inflati superbie,
nunquam se casuros a culmine potentie cogitabant. Nullus igitur de sui status securitate
presumat.
Sub precedenti anni circulo, cum tota Italia multis esset flagitiis et sceleribus inquinata,
quedam subitanea compunctio et a seculis inaudita invasit primitus Perusinos, Romanos postmodum,
et deinde fere Italie populos universos. In tantum itaque timor Domini irruit super
eos, quod nobiles pariter et ignobiles, senes et iuvenes, infantes etiam quinque annorum, nudi
per plateas civitatum, opertis tantum pudendis, deposita verecundia, bini et bini processionabiliter
incedebant; singuli flagellum de corigiis in manibus habentes et cum gemitu et ploratu
se acriter super scapulis usque ad effusionem sanguinis verberantes; et effusis fontibus lacrimarum
ac si corporalibus oculis ipsam Salvatoris cernerent passionem, cantu lacrimabili Domini
misericordiam et Dei Genitricis auxilium implorabant; suppliciter deprecantes ut, qui
Ninivitis penitentibus est placatus, et ipsis, iniquitates proprias cognoscentibus, parcere dignaretur.
Non solum in die, verum etiam in nocte, cum cereis accensis, in hyeme asperrima
centeni et milleni ac quoque decem millia per civitates et ecclesias circuibant, et se ante
altaria humiliter prosternebant, precedentibus eos sacerdotibus cum crucibus et vexillis. Similiter
in villis et oppidis faciebant, ita quod a vocibus clamantium ad Dominum resonare
videbantur simul campestria et montana. Tunc siluerunt omnia musica instrumenta et amatorie
cantilene. Sola cantio penitentium lugubris audiebatur ubique, tam in civitatibus quam
in villis, ad cuius flebilem modulationem corda saxea movebantur et obstinatorum oculi se a
lacrimis non poterant continere. Mulieres quoque tante devotionis fuerunt minime inexpertes,
sed in cubiculis suis non tantum populares, sed etiam matrone nobiles et virgines cum
omni honestate hec eadem faciebant. Tunc omnes discordes ad discordiam redierunt, usurarii
et raptores male ablata restituere festinabant, ceterique diversis criminibus involuti, peccata
sua humiliter confitentes, se a suis vanitatibus corrigebant. Aperiebantur carceres, dimittebantur
captivi, et exules redire ad propria sunt permissi. Tanta igitur opera sanctitatis et
misericordie tam viri quam femine ostendebant, ac si timerent quod divina potentia ipsos
vellet igne celesti consumere vel hiatu terre subito absorbere aut concutere vehementissimo
terre motu seu aliis plagis, quibus divina iustitia se ulcisci de peccatoribus consuevit. Super
ista vero penitentia repentina, que ultra etiam fines Italie per diversas provincias est diffusa,
non solum viri mediocres sed etiam sapientes non irrationabiliter mirabantur, cogitantes unde
tantus fervoris impetus proveniret, maxime cum iste modus penitentie inauditus, non fuisset
a summo pontifice institutus qui tunc Vinioni residebat nec alicuius predicatoris vel auctorizabilis
persone industria vel facundia persuasus, sed a simplicibus sumpsit initium, quorum
vestigia docti pariter indocti sunt secuti. Sed revera Spiritus sancti gratia que scit tarda
rerum volumina immo repente ubi vult spirat, corde unius hominis sui amoris igne succenso,
exemplo illius ceteros inflammat.
Eodem tempore princeps Manfredus, filius Federici imperatoris, qui regnum Sicilie et
Apulie usurpavit et auctoritate propria capiti suo posuit diadema tam in preiudicium romane
Ecclesie quam in gravamen et oppressionem Corradini ducis Suevie, filii regis Corradi, inhibuit
potenter per omnes partes opulentissimi sui regni, ne aliquis tali scemate penitentie uteretur,
crudelem mortem transgressoribus cominando. Timebant enim ne sub forma huiusmodi
novitatis processus sue tyrannidis posset impediri. Promulgavit itaque hoc crudelitatis edictum
non solum in Apulia, sed etiam in Marchia anconitana et in magna parte Tuscie, quam iure
belli sibi acquisiverat; et tulerat siquidem cornu superbie predictus princeps tam adversus
Deum quam adversus homines victoria triumphalis quam de parte Ecclesie, que Florentiam
obtinebat, incredibiliter est adeptus. Florentini namque, qui frequenter de suis triumphaverant
inimicis, coram militia principis, quam in auxilium Senensium destinaverat, cum essent
ultra LXX milia bellatorum, eorum peccatis exigentibus, mirabiliter corruerunt; illi autem qui
de bello evadere potuerunt, nimio terrore perterriti, Florentiam deserentes, ad quam occupandam
inimicorum exercitus properabat, ad Lucanam urbem se quantocius contulerunt.
Taliter princeps cum sua parte illam potentissimam obtinuit civitatem et cum ipsa fere sibi
totam Tusciam subiugavit.
Marchio autem Palavicinus, non segnis dicti principis imitator, tam Creme quam Brixie
et Mediolani et ubicumque potuit sue tirannidis officium exercere, prohibuit terribiliter fieri
solemnis penitentie laudabilem novitatem. Suspecta sunt quippe tyrannidis opera pietatis;
nam male agentibus omnino sunt lucis opera odiosa. Formidabat enim tirannus astutus ne
ipso suum amitteret principatum, si cives divina gratia inspirati, redirent ad concordie unitatem
et partem estrinsecam ad propria revocarent. Gaudium siquidem et securitas tirannorum
est discordia civitatum. Sicut enim piscis gaudet et discurrit in gurgite, ita ipsi in dissentionibus
civium delectantur. Non solum duo predicti principes iniquitatis filii et magistri
renuerunt accipere disciplinam, sed etiam quidam alii qui fideles Ecclesie videbantur, non cum
tanta devotionis gratia, ut debebant, contaminaverunt ut non reciperent donum celestis gratie.
Multi quippe videntur habere vocem humilem et suavem, sed manus eorum hispide et nocive
manibus Esau esse similes comprobantur. Cum predicta in partibus Italie agerentur, Bela
rex Ungarie, viribus totius potentie sue concussis, ad dimicandum contra regem Boemie
consanguineum suum se magnifice preparavit. Exorta namque fuerat contentio inter eos
propter ducatum Austrie et Scirie, quem rex Boemie dicebat ad se totaliter pertinere, quia
neptem ducis Austrie duxerat in usorem, ad quam erat paterna hereditas devoluta. Rex vero
Ungarie e contra rationem aliam proponebat. Denique cum sola vexatio Tartarorum dare
intellectum sibi plenarie debuisset, quorum nimis expertus fuerat rabiem metuendam, ipse
postposita sollicitudine se ab imminenti eorum impetu defendendi, adversus dictum regem
arma infeliciter arripuit, triumphi gloriam habitura. Congregansque exercitum de diversis
nationibus copiosum, in quo fuerunt centum milia equitum armatorum, castra metatus est
iuxta quendam fluvium in extremis finibus regni sui. Tunc rex Boemie, tam suorum fretus
virtute, quam principum Alemanie, qui magnificum ei auxilium prebuerant, processit illi obviam
cum ingenti multitudine militum electorum, et ex opposito fixit castra super fluvium
memoratum. Multum tamen minoris numeri erat militia Boemorum et Theutonicorum partis
adverse, sed non inferioris audacie et virtutis. Cum igitur ambo reges in castris aliquot dierum
spacium pertransissent et mediante fluvio congrediendi copiam non haberent, tandem
quidam milites animosi ex utroque exercitu, quietis impatientes, prelium commiserunt. Et
in primo quidem ingressu multi nobiles milites ex parte regis Boemie ceciderunt, quorum
ruina miserabilis valde accendit regis animum ad vindictam de adversariis faciendam. Cum
igitur utraque pars fortiter dimicaret, multitudo Cumanorum qui venerant in auxilium regis
Ungarie, quorum erat confidentia in arcubus et sagittis inter orientalium nationum, non valens
Theutonicorum et Boemorum precipitem impetum sustinere, in fugam pariter vel protinus
est conversa. Ex barbaris itaque et Ungaris multi gladio sunt occisi, plurimi vero in
flumine sunt submersi. Rex igitur, videns suas acies dissipatas, dimissis atque proiectis armis,
cum suo exercitu fugam arripuit festinanter. Victores autem non destiterunt persequi fugientes,
donec eorum castra, refecta omnibus necessariis, intraverunt, ibique ultra modum spoliis
hostium sunt ditati. Post damna itaque eorum et immensam stragem exercitus regis Ungarie
experientiam recognoscens ita reges et populares varietati et diversis casibus subiacere,
legatos continuo ad hostes direxit, que pacis erant humiliter postulantes. Cuius peticioni rex
Boemie nec non principes Alemanie, interpositis quibusdam condicionibus, assensum velociter
prebuerunt. Et sic inter illustres reges post alterna vulnera preliorum sunt pacis federa
celebrata.
Anno Domini 1261, cum summus pontifex Alexander sex annis cum dimidio Romanam
ecclesiam gubernasset, die septimo exeunte madio vite sue cursum in civitate Viterbio
pacifice terminavit. Iste toto tempore sui regiminis nullum constituit cardinalem; nam cum
quidam de cardinalibus edificare Syon in sanguinibus affectaret quidam vero vellet viros
idoneos promovere, timore tamen scandali neutram partem voluit exaudire. Post cuius obitum
cardinales numero octo de summo pontifice eligendo magnam inter se discordiam tribus mensibus
habuerunt Tandem, septiformis Spiritus gratia illustrati, die tercio exeunte augusto,
reverendissimum virum patriarcham ierosolimitanum, gallicum natione, qui tunc temporis erat
in curia pro negociis Terre sancte, concorditer elegerunt, qui Urbanus quartus mutato nomine
est vocatus. Iste quarto mense sui pontificatus numerum cardinalium ampliavit, preclaros viros,
vita et scientia insignitos, ad tam sanctum collegium promovendo. De quorum numero,
divina providentia faciente, extitit vir benignissimus dominus Simon de Montesilice, canonicus
paduanus genere et gratiosis moribus et multiplici scientia decoratus.
Circa hec tempora quidam grecus nomine Paleologus, quod interpretatur lingua latina
vetus sermo, post mortem Vatacii et eius filii per tirannidem fere tocius Grecie obtinuit
principatum. Iste in primo potentie sue progressu Guielmum Francigenam principem Bithinie,
sibi cum exercitu feliciter occurrentem, gravi prelio superavit: ipsumque vivum capiens,
in carcere tenebroso reclusit, sperans per ipsum totam terram principatus eius leviter obtinere.
Hac igitur elevatus victoria, Paleologus aspirare cepit ad imperium Romanie et diligentissime
cogitabat quod Constantinopolim posset invadere, quam gens catholica Venetorum
sola cum infinitis expensis et periculis et cum labore maximo defendebat. Credebat namque
firmiter Paleologus, Constantinopoli acquisita, omnes maris insulas et civitates in terra
firma constitutas, a Latinis et Venetis maxime iure belli possessas, se breviter habiturum.
Igitur cum vehementer laboraret, ut propositum suum effectui manciparet, sciens vir callidus
et astutus quia labor probi omnia vincit, pariterque cognoscens quod pecunie obediunt omnia,
maximeque homines necessariis indigentes, per idoneas personas mediante pecunia et
promissionibus fraudolentis corrupuit quosdam impios homines in urbe constantinopolitana
habitantes; qui firmiter promiserunt ei tempore opportuno tradere civitatem. Cum igitur hec
omnia essent inter Paleologum et proditores secretissime ordinata, potestas Venetorum de imperatorio
consensu cum multitudine bellatorum bellicas naves ascendit, et ad damnificandum
hostes versus Mare ponticum navigavit. Tunc patrie crudelissimi proditores, videntes urbem
defensoribus spoliatam, habita opportunitate, circa mediam noctem die septimo exeunte iulio,
unius porte occisis custodibus, militibus Paleologi gloriose urbis aditum prebuerunt, expletis
[
quinquaginta octo
] annis, quod eam viriliter invaserant Francorum principes et gens inclita
Venetorum. Cum itaque Greci Constantinopolim ingressi essent, sicut patres eorum franchissimam
Troiam, ita ipsi urbem regiam protinus succenderunt. Tunc imperator Balduinus, cui
capta urbe remanserat tantum magni nominis umbra, milites et populus civitatis tante multitudini
resistere non valentes, cum parvulis et mulieribus naves protinus ascenderunt et prospero
cursu dante Deo ad insulam Nigropontis pervenerunt.
Cum autem Ianuenses, emuli Venetorum, audissent quod Paleologus Constantinopolim invasisset,
alacres sunt effecti; statimque pacis federe violato, quod de mandato summi pontificis
inter ipsos et Venetos erat factum, societatem cum Paleologo contra Venetos statuerunt.
Exinde gens Venetorum, ut posset resistere tam efficacissimis inimicis, magnis laboribus
et expensis cepit vehementer affligi. Oportebat namque ipsos classem cum multitudine beltorum
ad defensionem insularum quas tenebant, singulis annis in Greciam destinare. Licet
autem excelsum verticem exaltationis de acquisitione Terre sancte vel regie urbis Grecia
extulisset, tamen tanta erat tunc in mari potentia Venetorum, quod, nisi Ianuenses Grecis
auxilium prebuissent, non sine magno tremore in mare Ionio vel Egeo Venetorum exercitui
tota Grecia occurrisset. Longe quippe sunt Greci ab illo florido statu, in quo decennali bello
troiana menia in ultionem rapte Helene subverterunt, nec non a strenuitate qua sub Alexandro
invictissimo rege Macedonum, regnis Asie subiugatis, totius obtinuerunt imperium
Orientis. A philosophye insuper disciplinis sunt nimium elongati, in quibus ita studiosi antiquitus
extiterunt, quod in artium liberalium scientia cunctos populos excellebant. Sane postquam
ab obedientia romane Ecclesie recesserunt, multis sunt adversitatibus conquassati, multisque
etiam existunt erroribus et falsis opinionibus involuti. Unde cum fuerunt iam tantorum probitatum
quam scientia nec non disciplina sancte matris Ecclesie que est caput et magistra
omnium fidelium, denudati, merito vilissimi et abiecti a cunctis fere gentibus reputantur. Nam,
qui solebant orientalium regionum imperium obtinere, facti sunt preda omnium circumstantium
regionum; quasi enim quelibet gens eorum spolia obtinuit et imperium laceravit. Nonne
Saraceni et Turchi et alie barbare nationes omnem regionem a flumine Euphrate circa, Syriam
videlicet et Sciliciam, Arabiam et Egiptum eorum imperio abstulerunt? Novissime autem,
temporibus nostris, eorum peccatis exigentibus, Francorum princeps, Veneti et Lombardi, capta
Constantinopoli et multis aliis eorum civitatibus et insulis expugnatis, de ipsorum spoliis plurimum
sunt ditati. Unde Greci, erumpnarum suarum congeriem intuentes, gemendo possunt
dicere: Quid nisi preda sumus omnium populorum?
Temporibus istis Paleologus Guielmum principem Bithinie et Achaie, quem in bello ceperat,
abire permisit, castro Malvasie et quibusdam aliis locis munitissimis ab eo receptis.
Princeps autem confederatus cum Venetis terra marique Paleologum totis viribus impugnabat.
Anno Domini 1262. In hoc tempore illustris iuvenis Stephanus, magnifici Andree regis
Ungarie et nobilis regine Beatricis generosa propago, cum diutius expectasset, in curia Marchionis
estensis manendo, quod frater suus Bela rex Ungarie ad misericordiam flecteretur ut
ei saltem aliquam particulam regni latissimi assignaret, videns quod nihil proficeret, memorato
rege in sua duricia permanente, duxit uxorem Traversariam filiam Guielmi, filii Pauli Traversarii,
civis ravennatis nobilissimi, ad quam erat paterna hereditas devoluta. Fratris itaque
perfidia impellente, nolentis habere in regno consortem, compulsus est tanti regis filius feminam
longe se minorem, licet ditissimam ducere in uxorem. Excusare tantum regem Belam quidam
conabantur, dicentes quod rex benigne fratrem tractasset nisi uxor eius, Ascari Grecorum principis
filia impedisset, que regem modis quibus poterat a clementia assidue retrahebat. Dicebat
namque regi prefata regina, Latini generis inimica: Nequaquam filius Lombarde cum filiis
meis regnum Ungarie possidebit. Et rex nimis credulus huiuscemodi verbis uxoris, permansit
finaliter obstinatus in odio fraterno. Sed tali excusatione minime regia maiestas ab iniquitatis
infamia liberatur; immo verissime potest dici quod rex tam ditissimus in hac parte perniciosum
crudelitatis exemplum in toto terrarum orbe, cum periculo sue anime et regni discrimine,
regibus et principibus et cunctis hominibus dereliquit, fratri suo unico innocenti victum
et vestitum denegando et comitatus et dignitates alias suis militibus, et cubiculariis largiendo.
Unde sicut pro peccato Ade, qui voci sue obedivit uxoris plus quam divino precepto, terra
fuit opere maledicta, ita forsitan ob hanc predicti regis perfidiam, divina iustitia faciente,
que nullum dereliquit heredem piaculum impium quia ultra istud adversus prefatum regem
duplex tribulatio consurrexit, Tartarorum videlicet et Boemorum, qui regnum eius gladio incendiis
et rapinis plurimum vastaverunt. Nam qui iniuste alium depredatur, iusto Dei iudicio
tandem incidit in manus alterius predatoris.
Anno Domini 1263. Cum Azo illustris marchio estensis dolorem amarissimum, qui ex
morte sui unigeniti filii acciderat temperasset, tenens pro illo dulcissimum nepotem, divino
munere sibi collatum, virginem nobilissimam natione ianuensem de progenie scilicet magnifici
pape Innocentii, predicto suo nepoti tradidit in uxorem cuius nuptias cum magna claritate
femine celebravit. Mirabantur plurimi tunc temporis quod Marchio, posposito illustri
Stephano filio sue neptis, scilicet regine Beatricis, et filiis naturalibus quam pluribus, ferventissimum
amorem sui pectoris abundantius effuderit in nepotem. Sed revera hoc animum
Marchionis ad nimium amorem pueri specialiter inclinavit, quia puer Obizo Rainaldum querentibus
exhibebat. Tam enim in moribus quam in facie relucebat in ipso sui genitoris imago,
sic enim oculos, sic ille manus, sic ora ferebat. Unde benignissimo principi quasi adhuc
suum carissimum filium vivere videbatur, eum eius expressam cerneret imaginem in nepote.
Oculi quippe Marchionis grato spectaculo dilecte imaginis videbatur ita ut amore presentis,
absentis filii desiderium temperaret. Rivulus namque amoris precipui quia corde Marchionis
Rainaldum dum viveret defluebat ad imaginandum paternis ipsius clarissimam prolem totaliter
inundavit. Obizo autem, egregie indolis puer, non ingratus avo benignissimo existebat, a
quo sciebat se cum summo gaudio et studio de paterno pulvere suscitatum, sed, speculum sue
gratissime faciei Marchionis vultu sepissime representans, eius curas et solicitudines minuebat.
Illius namque pendebat in collo et osculis, amplexibus et colloquiis mellifluis dulcedinem
amoris de ipsius pectore hauriebat. Et sic inter piissimum avum et dulcem nepotem erat
suavissime frequens certamen amoris.
Cum divine pietatis opera minime sint celanda, quia eius operatio nostra est instructio,
decrevimus breviter persequi beneficia que Dominus misericorditer contulit Marchioni, non
solum ipsum a periculis liberando, quibus velut mole inundantium aquarum fuit undique circumfusus,
sed etiam ipsum triumphare de hostibus evidentissime faciendo, nec non inopinabile
donum gratissime sobolis de fructu sui incarcerati filii, ipsi benignissime largiendo. Iste siquidem
amabilis princeps qui post decessum unigeniti filii privatus, filiorum munere putabatur,
pro uno extincto filio duplici prole premio est dotatus. Et ut divina gratia erga ipsum
magis mirifica videretur, de terra hostili, scilicet de Apulia, gaudium insperatum germine
prolis emanavit, unde amara mors dilecti filii sibi extitit nuntiata. Noluit namque Dei clementia,
quod vir catholicus et multiplicis virtutis gratia decoratus, masculine prolis munere
privaretur; sed eius immensum desiderium adimplevit, reparando mirabiliter in nepote, quod
in filio videbatur miserabiliter corruisse. Ille siquidem qui de pulvere fenicis extincti alium
fenicem mirabiliter reparat secundum speciem formamque prioris, effecit ut de nobili Rainaldo,
in carcere custodito et secundum omnium extimationem pro mortuo reputato, procederet
inclita proles, que vere posset dicere Marchioni: Respice in faciem nepotis tui et inde
utrumque sit in nepote aut non filii tui expressa imago.
Non solum itaque divina bonitas hoc acceptabile donum contuit Marchioni, sed etiam
illum multotiens de maximis periculis liberavit, tam de manibus videlicet magnifici Federici,
qui totam fere Marchiam Theutonicis, Saracenis et Apulis adimplevit, ut ipsum velut capitalem
inimicum imperii expugnaret, quam de continuis insidiis perfidi Ecelini et simultatibus
Albrici et astutiis callidi Salinguerre. Isti namque unanimiter, quasi leones rugientes ad predam,
ipsum modis omnibus deglutire ac penitus conterere conabantur. Quorum gravissimos
impetus vir strenuus, Domino adiuvante, compescuit, et calliditatis eorum vitavit insidias et
consilia nequissima dissipavit, in his omnibus conservando constantiam et ab auctoritatis tramite
nullatenus declinando. Licet enim unicum eius filium iniquus imperator in carcere detineret,
et tamen ipsius dimissionem quam alia excellentia beneficia ipsi promitteret, ut sic illustrem
virum a devotione romane Ecclesie removeret, constantissimus princeps, velut columna immobilis
et murus impenetrabilis nec metu periculorum territus, nec imperialis promissionis
dulcedine delectatus, sed Deo se totum committens, obsequiis Ecclesie avelli non potuit, sed
stabilis et fidelis adiutor Ecclesie in tribulationibus et angustiis usque ad finem permansit.
Et ideo misericors Dominus merito eum ab adversariis custodivit et ipsum de intumescentibus
maris fluctibus ad portum salutis dirigens, de inimicis suis fortissimis fecit eum videre mirabilem
ultionem. Vidit namque excellentissimum Federicum imperiali honore privatum, astutum
Salinguerram incarceratum, tumidum Ecelinum ferrea clava mactatum et lubricum Albricum
in conspectu suo horribiliter trucidatum. Isti siquidem iniquitatis principes, quasi quatuor
venti pestiferi et furentes, in catholicam domum Estensem totis viribus irruerunt ut eam funditus
dissiparent; sed eorum impulsione non cecidit, quia sancte matri Ecclesie adherebat,
que super petram solidissimam est fundata. His itaque spirare desinentibus, statim est tranquillitas
subsecuta, et sic habuit Marchio requiem a suis efficacissimis inimicis. Nullus igitur
fidelis homo elevetur prosperis nec frangatur adversis. Novit enim Dominus quando vult,
superbos deprimere et humiles exaltare.
Accedit ad laudem nobilissime domus Estensis quod non solum est illustrium virorum
preclaris operibus decorata, sed etiam ex ipsa procedit generosa propago insignium mulierum
que carnis concupiscentiam simul cum mundo vincentes et de mundi principe viriliter triumphantes,
ad regna siderea, sicut pie creditur, feliciter pervenerunt. Prima quarum extitit
nobilissima virgo re ac nomine Beatrix, soror supradicti Marchionis, que cum esset mira
pulchritudine corporis et virtute animi multipliciter decorata, mundum cum sua pompa contempsit,
mortalem sponsum accipere recusavit, ad castos amplexus eterni sponsi, forma pre
filiis hominum speciosus, cupiens pervenire. Hoc itaque sanctissimum propositum virginis
devotissime illustris frater eius et amicorum turba et multitudo nobilium matronarum, amore
presentium et immemores futurorum, nitebantur modis omnibus impedire, nunc mundi gloriam,
nunc nobilis sponsi connubium et dulcissime prolis felicitatem caste virgini promittentes; pariterque
sue domus ruinam, amicorum tristitiam et inimicorum gaudium ex tali mutatione consequi
promittebant vel asserebant. His et huiuscemodi verbis ad decipiendum compositum
gloriose virginis animum conabantur a bono proposito revocare.
Sed virgo prudentissima, septiformis Spiritus gratia illustrata, que linguas infantium disertas
efficit, eorum verba, quandam habentia speciem veritatis sed existentiam minime, pro
nihilo reputabat, et quod soli Deo serviendum esset, quia quicquid aliud agitur in vita presenti
amittitur, argumentis efficacissimis ostendebat. Propositum itaque, quod Dei virgo sapiens
quod corde conceperat, fructuosis affectans operibus adimplere, ad montem qui Gernula
nuncupatur, ubi est oratorium beati Iohannis Baptiste constructum, cum quibusdam aliis honestis
virginibus eandem cum ea intentionem habentibus, protinus convolavit; ibique in sancta
conversatione indeficienter permanens, totam Italiam sue sanctitatis radiis illustravit. Fama
igitur longe late de conversatione pretiose virginis discurrente, ceperunt multe clarissime virgines
ex longinquis etiam partibus, quasi columbe accipitrem fugientes, ad predictum locum
accedere festinanter, cupientes tante virginis institui disciplinis et eius sancte conversationis
exemplis et colloquiis devotissimis informari. De quarum siquidem adventu illustris virgo
divine maiestati gratias referebat, lacrimosis precibus deprecans creatorem, ut, qui de diversis
regionibus huiusmodi virgines congregaverat ad gloriam sui nominis et honorem eas custodire
in sancte religionis observantia dignaretur. De salubri itaque consilio prudentissime virginis
Beatricis omnes predicte virgines Christi quandam discretam sororem in abbatissam concorditer
elegerunt, que tam sanctissimo collegio deberet utiliter providere. Sub cuius regimine
cum quanta humilitate, obedientia, patientia et caritate duxerit angelicam vitam virgo devota,
mihi nimis prolixum esset singula enarrare. Sed, prout nobis sancte virgines retulerunt, que
huius piissime virginis meruerunt habere consortium, breviter dicimus, quod tam verba quam
facta virginis gloriose erant discretione condita, honestate plena, bonitate conspicua et Deo et
hominibus gratiosa; ita quod per mores honestos et gestus corporis ordinatos ac per eius
verba utiliter et pie prolata, merito ab omnibus credebatur quod Deus veraciter in eius cordis
thalamo habitaret. Cumque multo tempore his predictis et aliis virtutibus refulgens, virgo
clarissima in divinis obsequiis et disciplinis regularibus permansisset, rex celestis, qui eius
speciem concupivit, eius sanctissimam animam de vite presentis ergastulo misericorditer liberavit
ut ornaret celestem curiam suo beato consortio. Cuius radianti exemplo presens Ecclesia
extitit mirifice illustrata. Sacratissimum autem corpus ipsius in predicto cenobio reverendo
in archa lapidea est honorifice cum aromatibus collocatum, ubi in magna veneratione usque
ad presens tempus habetur.
Post decessum venerabilis virginis Beatricis plurimis elapsis annorum circulis altera Beatrix,
prefati Marchionis filia, virgo pulcherrima, omnium oculis gratiosa, divini amoris igne
succensa, amite sue vestigia cupiens pro viribus imitari, ornamentis depositis pretiosis, religionis
habitum intrepida mente suscepit. Quam cum nobilissimus pater attemptasset a bono
proposito revocare, virgo constantissima celesti gratia illustrata, verba patris et aliorum et
omnem mundi gloriam parvi pendens, religionem laudabiliter inceptam, de virtute in virtutem
cotidie procedendo, gloriosissime decoravit et in monasterio beati Antonii, quod ipsius causa
apud Ferrariam est constructum, celibem vitam ducendo cum multis honestis virginibus illius
exemplo ibidem ad gloriam Dei congregatis, de humani generis inimico viriliter triumphavit.
Iste namque virgines gloriose, quasi due olive fructuosa pietatis opera producentes et
quasi duo candelabra virtutum exemplis radiantia circumquaque, non minus domum Estensem
gloriosam et laudabilem reddiderunt, quam eius strenui marchiones pro fama et potentia dilatanda
se variis bellorum periculis exponentes. Illorum enim corruptibiles triumphi velut
umbra velociter transierunt, istarum vero beatitudo honor et gloria triumphalis nullo unquam
termino finientur.
Sub precedenti anni circulo, die quinto intrante augusto, cum esset luna vigesima septima,
fuit eclipsis solis ante horam aliquantulum vespertinam.
Anno Domini 1264, cum illustris Azo marchio estensis de suis et ecclesie inimicis feliciter
triumphasset et Ferrarie satis pacifice moraretur, sicut placuit omnium creatori, qui vite
et morti singulariter dominatur, invasit eum multiplex infirmitas corporalis. Cumque viribus
corporis destitutus, diem ultimum sibi cerneret imminere, providens vir expertus, quia status
regionum solet in morte principum permutari, amicos fideles fecit undique convocari et carissimum
nepotem suum, quem in testamento heredem constituerat, eis affectuosissime commendavit.
Deinde sermonem dirigens ad nepotem, prudenter eum monuit, per viam incedere
equitatis et sapientum obedire consiliis atque amicos recte diligere et in omnibus strenue se
habere et a sancte matris Ecclesie devotione nullatenus declinare. "Hec" inquit, "monita
mea salutifera, dilectissime fili Obizo, attentius observando, attestatione operum comprobabis
te vere processisse de genere nobili Estensium marchionum. Hunc siquidem modum
egregium, ad quem custodiendum mea persuasio te inducit, tenuit magnificus pater meus,
cuius probitatem et prudentiam circumspectam non solum Italia, sed etiam tota latitudo romani
imperii est experta. A cuius naufragiis frater meus Aldrevandinus minime deviavit;
sed in tantum se ac sua exposuit pro domus nostre gloria dilatanda, quod etiam me ipsum
adhuc infantulum de brachiis rapuit genitricis, eius pias lacrimas parvi pendens, et me simul
cum toto patrimonio florentinis feneratoribus obligavit; a quibus accepit ad exercitum conducendum
pecuniam, ut rebelles Ecclesie romane in Marchia anconitana et in Apulia expugnaret,
de quibus, divina gratia favente, strenue triumphavit. Ego autem patris mei ac
fratris vestigia imitatione digna pro viribus subsecutus, pro defensione domus mee ac omnium
amicorum et pro sancte romane Ecclesie honore, quam conabatur iniquus imperator in miserabilem
redigere servitutem, me audacter exposui magnis laboribus et periculis infinitis.
Nec amor filii mei unigeniti me a proposito revocavit; sed, communem utilitatem preferens
speciali, expedire potius inclinavi ipsum solum periclitari, quam oppressionem totius Ecclesie
et omnium amicorum mortem et exterminium tolerare. Dominus autem in quo fuit spes mea
a iuventute mea et in quem iactavi semper meum cum fiducia cogitatum, me a periculis
maximis liberavit et cordis mei tristitiam misericorditer sublevando, michi pro dilecto filio
contra spem omnium, o nepos dulcissime, te donavit. Viriliter itaque age, fili mi, et cor tuum
principaliter in Domino confortetur, consequenter etiam in auxilio fidelium amicorum; et sic
eris in cunctis prospere agens et piissimus Dominus in te supplebit per gratiam, quod in
tenera etate nequiveris adimplere. Hec itaque verba, que dum sospes eram solebam tibi,
fili Obizo, prolixius enarrare, nunc breviter comprehende, ut ista mea ultima commonitio
menti tue interius imprimatur, ut cognoscas quid post meum decessum vitare debeas, quid
amplecti".
Igitur cum his et aliis huiuscemodi dictis catholicus Marchio, firma columna Ecclesie, turris
fortitudinis contra faciem inimicorum oppressis, refugium et dulce umbraculum amicorum,
domestica negocia precavens in futurum provide ordinasset, susceptis devotissime ecclesiasticis
sacramentis, die XIII exeunte februario etatis sue anno quinquagesimo octavo in civitate
Ferrarie, nocte dominice diei, viam est universe carnis ingressus. Cuius corpus cum
fletu et planctu maximo in predicta civitate est traditum sepulture; nichilque, pertinens ad
honorem tam magnifici principis, fuit in pompa funeris pretermissum.
In sequenti estate, post predicta, stella terribilis que dicitur cometa cum magno fulgore
apparuit, et in confinio aquilonis et orientis habens principium sui ortus, versus occidentem
suos minaces radios dirigebat. Cuius apparitio incepit in iulio duravitque usque ad principium
mensis octobris. Cursu itaque predicti sideris consumato, Urbanus papa quartus, cum
tribus annis et uno mense ac tribus diebus beati Petri naviculam in fluctibus huius procellosi
seculi gubernasset, apud Perusium de medio est sublatus. Post cuius obitum quatuor mensibus
et quinque diebus elapsis, cardinales papam Clementem quartum concorditer elegerunt.
Temporibus istis nefande presumptionis scelus est in regno Anglie perpetratum. Principes
namque Britanie, facta conspiratione, in regem suum manus impias iniecerunt, et ipsum cum
filiis suis et fratre suo comite Ricardo in custodiam posuerunt. Fama itaque, tanti facinoris
cum ad aures summi pontificis pervenisset, legatum protinus a latere suo in Angliam destinavit.
Sed et rex Francorum tam naturali pietate quam precibus uxoris, que soror erat
regine Anglorum, super calamitate regis Anglie ad misericordiam inclinatus, pro compositione
inter regem et principes facienda magnifice laboravit. Qualiter autem inter predictos reges
affinitas est contracta, breviter duximus declaratum. Raimundus namque nobilis comes Provincie
masculum post se filium non reliquit, sed quatuor filias habuit generosas, quas elegantia
forme ac morum grata suavitas ita reddidit gratiosas, quod ad legitimos illustrium regum
amplexus accedere meruerunt. Quarum due regi Francie ac eius fratri Karulo sunt matrimoniali
federe copulate; dictusque Karulus pro dote uxoris obtinuit Provincie comitatum.
Alie vero due regi Anglie ac eius fratri, comiti scilicet Ricardo, coniugali vinculo sunt astricte.
Et sic, occasione istius affinitatis, inter duo predicta regna quedam amicitia est exorta,
que inter se antiquitus discordiam habuerunt.
Eodem anno de consilio pessimi regis scilicet Granate, tributarii regis Castelle, maximus
exercitus Saracenorum ex Africa in Hispaniam transfretavit, multisque Christianis peremptis,
loca plurima in partibus Hispanie occupavit. Ad quorum impetum reprimendum magnificus
rex Castelle cum exercitu valido perrexit Sibiliam festinanter, commissoque frequenter
prelio, magnam de Saracenis multitudinem interfecit. Et quia varius est eventus belli, de Hispanis
etiam plurimi ceciderunt.
Anno Domini 1265, cum per decennium princeps Manfredus superius memoratus romanam
Ecclesiam et eius fideles per se ac suos sequaces fere tota Italia graviter afflixisset,
summus pontifex de consilio cardinalium catholicum principem Karolum, fratrem videlicet
christianissimi Lodoici regis Francie et Alfonsi illustrissimi comitis Tolesani ad suscipiendam
coronam regni Sicilie exhortatoriis literis invitavit. At ille, utpote vir strenuus et magnanimus,
cupiens Ecclesie in tantis angustiis subvenire et opulentissimi regni dominium obtinere,
assensum prebuit apostolice voluntati et ad aggrediendum tam arduum negotium incepit se
magnifice preparare: Eodem etiam tempore Romani, multis dissentionibus et bellis civilibus
conquassati, sperantes per tam potentem virum in viam pacis et semitas dirigi equitatis,
ipsum elegerunt in suum perpetuum senatorem. Quod officium gratanter excepit, et ad regimen
Urbis romane vicarium suum cum cohorte militum protinus destinavit. Tunc temporis
Mediolanenses cum amicis Ecclesie ad recipiendum illustrem comitem Karulum se viriliter paraverunt;
et e contra Cremonenses cum amicis suis, Manfredi corrupti pecunia, iter Comitis
ad Urbem romanam impedire modis omnibus conabantur. Comes autem perficiendi opus
inceptum desiderio inflammatus, sciens quia mora trahit ad se periculum et quia varietas
temporum mutationem inducit aliquando animorum, cum electa manu militum de partibus
Gallie per mare Tirenpnum ad romanum Portum pervenit, primo scilicet anno pontificatus
beati pape Clementis. Ad cuius adventum Romani mirabiliter sunt gavisi, eique obviam
unanimiter procedentes, ipsum in urbem cum triumphali gloria et honore regio deduxerunt.
His auditis, Manfredus obstupuit vehementer. Videns novum regem gradatim ad profectum
venire et res ei prospere ad vota succedere, pariterque considerans, magnum sibi periculum
imminere si robur exercitus venientis in eius auxilium expectaret, cepit modis omnibus
nobilissimo principi insidias preparare, solicite procurando tam per assassinos quam per alios
sceleratos, quibus dona precipua promittebat, ut gladio vel veneno auferret de medio Ecclesie
defensorem. Sed, quum videret frustra se insidiarum retia relaxare, suum devotum principem
Domino protegente, immensas acies militum in fines cepit effundere Romanorum, ut importunitate
ostentationis sue potentie illustrem regem ad prelium provocaret. At princeps circumspectas
insidias tyranni prudenter vitabat, et eius insultus armis quandoque strenue cohibebat.
Habebat siquidem secum in urbe Romana non magnam fidelium militum quantitatem. Non
enim confidebat perfecte de militia Romanorum, quia plures illorum munera tyranni erant
consueti accipere, et ideo prudenter differebat in aperto campo cum paucis militibus occurrere
infinitis, ne, incaute se bellorum discrimini exponendo, sibi perniciem acquireret et causam
preberet hostibus triumphandi. Expectabat enim animo scienti exercitum sibi de Francia et
aliis partibus Galliarum repromissum. Quatuor itaque mensibus elapsis ab eius ingressu in
Italiam, sua nobilissima uxor, cum multis navibus ad romanum Portum applicuit, et inde in
Urbem cum ingenti gloria est deducta. Post hec in eodem anno exercitus magnus Francorum,
habens introitum per Sabaudiam, in media yeme transivit per mediam Lombardiam,
fidelibus Ecclesie victualia exercitui exhibentibus copiose, inimicis vero non audentibus comparere.
Et circa festum nativitatis Domini ad urbem Romam pervenit, ubi eos rex Karolus
cum summo desiderio expectabat.
His temporibus Brixienses pacem inter se fecerunt et a dominio Marchionis Palavicini
et Cremonensium recedentes, Mediolanensibus et Bergamensibus et Mantuanis Ecclesie fidelibus
adheserunt. Tunc Cremonenses munitissima castra Brixiensium iuxta flumen Olei constructa,
scilicet Cancum, Pontem Vicum, Quintianum et Urceos, que in sua redegerant
potestate, suos in eis ponendo custodes, funditus subverterunt.
Anno Domini 1266 postquam rex Karolus vidit se Francorum principum presentia et
Gallicane militie munimine roboratum, movit exercitum suum ab urbe Roma et in manu valida
arripuit iter ad regnum Sicilie obtinendum. Transivit itaque fluvium Ceperani, et in
primo impetu civitatem sancti Germani obtinuit, devictis militibus principis et fugatis. Eodem
tempore quidam magnates Apulie a principe recedentes regi Karullo adheserunt.
Princeps autem Manfredus, accepto gustu militie Gallicane, suorum quoque magnatum
inopina inconstantia intellecta, doluit vehementer; statimque per universas partes regni nuntios
destinavit, precipiendo ut omnes milites et viri bellatores, qui erant in locis opportunis
ad custodiam constituti, protinus ad eum apud Capuam convenirent. Existimabat enim se
ibidem posse regis impetum cohibere, maxime propter funditatem fluvii secus Capuam comeantis.
Sed, cum percepisset quod iuxta Capuam fluvius erat immeabilis, longe superius a
Capua dictum fluvium pertransivit.
Princeps autem cum de regis transitu cognovisset, videns se viribus imparem, nondum
suo exercitu congregato, versus Beneventum, dimissa Capua, properavit, ibique in campestribus
Beneventi totum robur sue potentie adunavit. Habebat autem secum preter milites regni,
Theutonicos, Catelanos, Lombardos, Tuscos et innumerabiles Saracenos. Nam que larga
manu thesauros auri et argenti militibus ad se confluentibus effundebat, viri bellicosi ad eum,
tamquam ad munificum principem, undique concurrebant, interdictum et excommunicationem
ecclesie penitus contempnentes. Et rectoris ad exemplum subditi componuntur, omnes qui
eius parebant imperio, ita erant ipsius impiis operibus conformati, quod licet Christiani nomine
dicerentur, voluntate tamen ab opere censeri poterant Saraceni. Unde justo Dei judicio ipse
tyrannus et omnes impietati eius faventes, in uno campo in uno sunt collecti, ut pariter punirentur,
quos idem facinus et intentio pestifera inquinabat.
Rex itaque Karolus, cum audisset principem de Capua recessisse, existimans eum fugere,
insecutus est eius vestigia, invenitque eum cum exercitu magno in planitie Beneventi ad
preliandum magnifice preparatum. Cum igitur mutuis aspectibus uterque exercitus cominus
se vidisset, milites principis cognoscentes regis exercitum labore itineris fatigatum, cum clamore
valido ceperunt Francigenas ad prelium provocare. Rex itaque confestim cepit suos
milites ad consilium convocare et cunctorum est iudicio diffinitum, bellum esse minime differendum,
quod cum tanta clamoris opportunitate adversarii postulabant. Ex belli namque dilatione
duplex regi videbatur accidere nocumentum, quia inde hostes audaciam assumebant, et
quia exercitus eorum quotidie augebatur. Tunc rex providus diligenter suas acies preparavit,
in cuius exercitu erant, preter Francigenas Provinciales, multi milites Italici Campani et
Romani. Similiter et princeps direxit suas acies ex adverso, ponens ex latere multitudinem
Saracenorum, qui sagittis adversarios acriter stimularent. Cumque prime acies ex utraque
parte ad prelium processissent et viriliter dimicarent et hinc et inde multi caderent vulnerati,
rex de sublimi equo conspiciens, vidit suos milites fore ab hostium multitudine superati. Tum
Omnipotentis auxilio invocato, cum sua terribili acie irruit super hostes quasi impetus tempestatis.
Domino vero auxiliante, cui facile est in manibus paucorum infinitos concludere, acies
principis terga verterunt, et tanta multitudo de ipsius exercitu est prostrata, quod campum
celabant oculis corpora occisorum. Multi etiam principes et milites sunt capti; reliqui vero
sunt in fugam conversi, omissa omni fiducia resistendi. Ibidem etiam ipse Manfredus occubuit
hostium gladiis interfectus, cuius corpus rex Karolus fecit in capite pontis Beneventi
honorifice sepeliri. Uxor autem eius, que filia erat Cumiani magni principis Grecorum,
capta fuit, dum anxie disponeret, audita morte mariti, cum suis filiis in Greciam transfretare;
et cum fuisset hoc regi Karulo nuntiatum, fecit eam simul cum filiis in quodam castro
recludi et ibidem cum diligentia custodiri.
Post divulgationem itaque istius victorie triumphalis Cremonenses ad obedientiam romane
Ecclesie revertentes, legatos apostolici humiliter susceperunt et durissimum Uberti Palavicini
iugum a suis cervicibus excutientes, eum exire de suis finibus coegerunt; et sic pars extrinseca
Cremonensium ad propria est reversa. Tunc predictus tyrannus, qui habuerat dominium
Cremone, Mediolani, Brixie, Placentie, Papie, Tortone et Alexandrie, secessit ad quedam
castra in montibus constituta, ibique suam constituit mansionem.
Anno Domini 1267 rex Karolus, regno subacto Sicilie, venit Viterbium ad reverendum
papam Clementem, et ibidem est ab eo imperio constitutus. Cuius mandata cetere civitates
Tuscie humiliter receperunt. Pisani vero et Senenses, burgenses quoque Podii Bonici precepta
summi pontifici et regis penitus contempserunt. Tunc contra predictos rebelles rex catholicus
movit exercitum et Senensium districtum vastavit; castrum autem Podii Bonici, in
quo de tota Tuscia inclusa erat militum rebellium multitudo, longa obsidione devicit. Post
hec Pisanos in sua duritia persistentes, in manu valida est aggressus, eorum portum succendit,
turres evertit et in mare proiecit, omnesque fines Pisanorum circuiens, villas castra et
omnia eorum bona penitus dissipavit.
Cum predicta in partibus Tuscie agerentur, Corradinus iam adolescens filius regis Corradi,
Romanorum Pisanorum Senensium Papiensium et Veronensium literis et nuntiis excitatus,
ad recuperandum paternum regnum cepit cordis desiderium ardentissime applicare. Tunc
principes Alemanie de quorum amicitia confidebat ad colloquium convocavit; et post multa
hinc et inde proposita est tandem maiorum consilio diffinitum, quod ipse sine mora deberet
Italiam proficisci. Protinus egregius adolescens cum auxilio amicorum exercitum congregavit,
descendensque de Alemania venit Veronam, comitantibus eum duce Bavarie avunculo suo,
comite de Tiraulo, qui matrem ipsius duxerat in uxorem. Mansit itaque Verone tribus
mensibus, nichil viriliter agens, quia nec comodum amicis contulit nec dampnum inimicis.
In predicto igitur spatio temporis, pro defectu pecunie venditis equis et armis magna pars
exercitus ad propria remeavit. Similiter dux Bavarie ac comes de Tiraulo, ipso relicto, ad
sedes proprias sunt reversi.
Fama itaque de adventu Corradini per Italiam discurrente Saraceni in Nuceria habitantes,
rumore huiusmodi confortati, quia graviter Francorum dominium tolerabant, ceperunt contra
Francigenas rebellare, regionem circa se positam depredantes. Accidit etiam regi Karulo tunc
temporis alia pestis bellica improvisa. Nam Federicus iuvenis animosus, frater regis Castelle
et illustris Henrici senatoris Romanorum cum navali exercitu Siciliam introivit et quedam loca
munita per tyrannidem occupavit. Eo tempore rex in Tuscia rebelles fortiter impugnabat,
et tempore illo uxor regis apud Neapolim diem clausit extremum.
Anno Domini 1269 illustris Corradinus, exiens de Verona cum electa manu militum flumen
Mincium et Oleam trasvadavit et per districtum Cremone Papiam perrexit, nullo
audente ipsius transitum impedire, licet tota Lombardia preter Veronam et Papiam regi Karulo
favere videretur. Cumque in civitate Papie moram aliquot mensibus protraxisset, tandem
cum auxilio Papiensium ad terras marchionis Carreti transivit, ibique in mari Tirreno Pisanorum
navibus paratis, navem conscendit et ad pisanum Portum prospero cursu pervenit.
De isto itaque lubrico discursu nobilis Corradini homines mirabantur. Multi quoque eius
egressum et progressum in depressionem regis Karuli miris laudibus extollebant. Sed Deus
omnipotens qui usque in tertiam et quartam generationem visitat iniquitatem patrum in filiis
imitantibus malos patres, aliter quam putabant homines de adolescentulo disponebat.
Cum autem fame testimonio Corradinum venisse Pisas fuisset per Italiam declaratum, de
Lombardia et Tuscia et aliis regionibus confluxit ad eum militum maxima multitudo, qui potentiam
regis Karulli deprimere et Corradinum sublevare pro viribus affectabant.
In illis diebus circa pascha rex, dimisso marescalco cum militia in Tuscia, in Apulia
est reversus et Saracenorum discursum, edificatis circa Nuceriam munitionibus, coartavit.
Post regis itaque discessum insurrexit Corradinus contra Lucanos, eorumque districtum vastavit
et marescalcum, sibi cum regis militia occurrentem, strenue superavit.
Eodem tempore illustris Henricus, frater regis Castelle, fungebatur in Urbe honore senatorie
dignitatis. Iste tanto superbie spiritu erat plenus, quod etiam dominium fratris sui
regis Castelle nullo modo poterat sustinere; unde relicta Hispania, vagabundus per diversas
provincias discurrebat. Denique cum in precedenti tempore romanam curiam pro suis negotiis
visitasset, Romani tunc in senatorem communiter elegerunt.
Licet iste consanguineus regis Karuli esset, quia pater suus frater fuerat matris regis,
exortis quibusdam simultatibus inter eos, modis omnibus exaltationem Corradini et regis interitum
procurabat. Consilio itaque istius acquiescebat maxima pars Romanorum odientium
regem hac de causa, quia thesauros argenti et auri manu largissima minime tribuebat. Quid
plura? Senator igitur predictus et Romani Corradinum cum suo exercitu convocantes, ipsum
in Urbem contra mandatum summi pontificis induxerunt.
Firmata itaque coniuratione inter eos, unanimiter contra regem Karolum preliandi egressi
sunt ex Urbe, Corradinus cum suo exercitu, et senator cum eo cum multitudine militum et
peditum Romanorum; et versus Apuliam properantes, castra non longe a civitate Aquila posuerunt.
Rex vero in eorum occursum cum exercitu valido properavit, et nono die exeunte
augusto in campo Palatino direxit triplicem aciem contra eos. Similiter adversarii, de sua multitudine
confidentes, contra regem suas acies direxerunt. Commissumque est bellum lacrimabile
et horrendum in quo, pro dolor! multus ex utraque parte sanguis hominum est effusus.
In primo namque belli progressu due regis acies terribili hostium impetu sunt prostrate pariter
et fugate, occiso crudeliter marescalco, quem propter strenuitatem persone ac ornatum
armorum, esse regem Karolum extimabant. Itaque milites Corradini, quasi securi de victoria,
ad invadendum saumerios et detinenda occisorum spolia insistebant.
Rex autem catholicus, imminente tanto discrimine pugne, audire devote officium misse
non omisit. Quo complecto, videns militum suorum ruinam, ex intimo cordis affectu invocavit
Dominum prodigia facientem et beatam Virginem, de cuius auxilio, sicut ipse postmodum
est testatus, plurimum confidebat. Et exclamans voce vivifica, hortatus est militiam suam
dicens: "O nobilis militia Francie, cui ab antiquis temporibus divina potentia contulit gratiam
specialem triumphandi de inimicis Ecclesie, nunc incumbit nobis maxima causa contra
inimicos Ecclesie fortiter preliandi, ut, nostrorum nobilium predecessorum vestigia imitantes,
qui pro defensione christianitatis pericula gravia pertulerunt, gentis nostre laudem et
gloriam acquiramus. Et si forte a divina processerit voluntate quod iusto prelio moriamur,
non contristemur sicut illi qui spem non habent, quia celorum regnum obtinebimus
pro mercede. Si vero sicut strenui bellatores non degenerantes a nostrorum virtute maiorum,
victoriam fuerimus consecuti, ex hoc consequetur nobis bellorum maxima merces,
gloria scilicet triumphalis et fama probitatis longo tempore duratura". Postquam his et
huiuscemodi verbis militum animos inflammavit, cum regali acie terribiliter ordinata, more
leonis ad nullius paventis occursum, cum impetu irruit super hostes et ex eorum multitudine
multa milia virorum mira virtute prostravit, victricem manum suam Domino apponente, universis
vero in precipitem fugam conversis. Capta est autem militum maxima multitudo, inter
quos simul cum senatore capti sunt plurimi principes et viri nobiles et potentes. Proditores
etiam quam plures capti sunt, qui regem deseruerant et adheserant Corradino. Hos omnes
transfugas regia severitas fecit subire penam capitalem.
Corradinus vero fugiens de bello quidem evasit; sed dum de loco ad locum tremebundus
transiret, deficiente sibi consilio evadendi, tandem incidit in manus quorundam civium
Romanorum, qui pro immensa pecunie quantitate ipsum regi potentissimo tradiderunt. Rex
autem excepit illum gaudens, ipsumque fecit summa diligentia custodiri.
Paucis itaque diebus post bellum transactis, ingressus est Romam magnificus triumphator,
et, acclamante populo romano, suscepit letanter senatoriam dignitatem. Constituto itaque
pro se vicario et rebus prospere ordinatis, in Apuliam est reversus; et post aliquot dies
nobilem et pulcherrimum Corradinum et coetaneum eius, scilicet ducem Austrie, qui venerat
cum eo de Alemania iussit apud Neapolim decollari.
Istis temporibus filia ducis Burgundie prefato regi est matrimoniali federe copulata.
Eodem etiam tempore venerabilis papa Clemens, cum tribus annis et novem mensibus et
diebus viginti quatuor romanam Ecclesiam feliciter gubernasset, apud Viterbium migravit ad
Dominum, die tertio exeunte novembri.
Eodem temporis circulo, quarto scilicet die intrante novembri, circa mediam noctem fuit
maximus terre motus.
Cum predicta fierent inter Christianos in partibus Occidentis, ferocissima gens Tartarorum,
post victoriam Orientis, irruit super Saracenos vastavitque Arabiam et Syriam ac Palestinam,
nulli etati parcens usque ad fines Egipti, occisis soldanis Damasci Alepii et Camelle.
Tantus autem terror eorum circumstantes nationes invasit, quod potentissimus soldanus Yconii
et rex Armenie minoris ac principes Antiochie multitudini eorum resistere non audentes,
ipsorum se dominio subdiderunt, annuum tributum ei reddere promittentes. Solus igitur soldanus
Babilonis ad resistendum Tartaris se magnifice preparavit. Exivit itaque de Egipto
in manu valida, secum habens ferme CCC milia equitum et per desertum venit Gazam que est
in finibus Palestine, commisitque prelium cum Tartaris qui remanserant in Syria, et eos viriliter
superavit. Nec destitit persequi fugientes, donec eos de Syria coegit exire et trans
flumen Eufratem unde venerant, remeare. Tunc Saraceni, qui a facie Tartarorum fugerant
ad deserta, ad sedes proprias sunt reversi. Post fugam autem Tartarorum, cum Soldanus
reverteretur in Egiptum cum exercitu, relictis militibus in munitionibus opportunis, et distaret
dietis quatuor a Babilone, perrexit quadam die venatum. Et dum milites eius causa venationis
discurrerent huc atque illuc, quidam princeps Soldani, nomine Betgodar, qui aspirabat
regiam dignitatem, videns Soldanum cum paucis militibus remansisse, eum protinus cum suis
satellitibus aggrediens interfecit. Statimque cum sua militia properans Babilonem et ad Cayrum,
regnum obtinuit Babilonie violenter, sibi resistentibus interfectis; habuitque sub sua
potestate, preter regnurn Egipti, Arabiam et Siriam usque ad flumen Eufratem, in quibus provinciis
ante adventum Tartarorum plures Soldani solebant regna ditissima possidere. His ita
paractis, non fuit perfidus Betgodar contentus predictarum dominio regionum, sed ad expugnandos
Christianos totius potentie sue vires concussit. Congregansque exercitum copiosum
et civitates eorum et castra fortissima Templariorum et Hospitaliorum et insuper gloriosam
civitatem Antiochie instanter bellando abstulit Christianis; tantamque stragem fecit de Christianis
quanta non fuit perpetrata a tempore maximi Saladini. Ultra vero flumen Eufratem
super orientalia regna Parthorum, Assiriorum, Caldeorum, Persarum, Medorum et aliarum
provinciarum Tartari imperabant, interfectis regibus et principibus et subversis urbibus, que
sibi resistere conabantur. Nam et civitatem Baldac inclitam et maximam invaserunt, que
super Tigrim constructa est de ruinis antiquissime Babilonis. In hac urbe calipha regnabat,
quem reverebantur Saraceni ut romanum pontificem Christiani. Hunc Tartari morte turpissima
occiderunt et cum eo Saracenorum multitudinem infinitam.
Anno Domini 1269, post longam obsidionem rex Karolus obtinuit Nuceriam rebellantem.
Nam, deficientibus victualibus, Saraceni, attenuati fame, civitatem et se ipsos regis dominio
tradiderunt. Rex autem evertit menia civitatis; et Christianos rebelles, qui transfugerant ad
Saracenos et persuasione sua eos firmaverant in pertinacia rebellandi, gladio interfecit. Illam
vero multitudinem infidelium regalis providentia ita dividere procuravit, quod audaciam
resistendi penitus amiserunt. Quidam autem ex eis, errore infidelitatis relicto, baptismi gratiam
humiliter receperunt. His etiam temporibus Pisani et Senenses, frequenti hostium incursi
et afflicti, se ac sua iugo regalis potentie subdiderunt.
Anno Domini 1270, post lacrimosam cladem Christianorum in partibus transmarinis a soldano
Babilonis crudeliter perpetratam cum romana Ecclesia propter discrimina cardinalium
tunc pastoris regimine destituta, tandem commoti reges et principes Occidentis, rex scilicet
Francie catholicus Ludovicus, rex Sicilie Karulus, rex Navarie et filius regis Anglie, inclitus
Odoardus preparaverunt se magnifice ad transfretandum in subsidium Terre sancte.
Communi itaque consilio aggrediendi regem Tunitii ditissimum disponentes, cum exercitu
valido et multitudine navium copiosa in Africam transierunt. Cumque rex Francie primitus applicuisset
ad munitum portum famosissime Carthaginis, que est portus Africe et Saracenorum
presidium singulare, viriliter Carthaginem expugnavit, occisis Saracenis pariter et fugatis.
Post victoriam itaque Carthaginis lues repentina ex corruptione aeris et aquarum exercitum
Francorum invasit; multique principes ac milites et populares morbo disenterie perierunt.
Unus etiam de filiis regis Tristanus, tunc temporis letali valetudine oppressus, de medio est
sublatus. Post mortem itaque dilecti filii rex devotissimus disenterie morbo correptus, videns
sibi diem ultimum imminere, negotiis regni et exercitus congrue ordinatis, et effusis precibus
lacrimosis ad Deum, ut esset populo ibi adunato sanctificator et custos, viam universe carnis
est ingressus.
Post obitum autem benignissimi regis, filius eius Philippus qui tunc erat in castris cum
patre, regni Francie obtinuit diadema; rex autem Karolus post regis obitum capitaneus exerciti
est constitutus. Et rex novus Philippus illustris et rex Navarie venientes a Carthagine
audacter exercitum ante muros Tunicii produxerunt, Saraceni, qui de totius Africe partibus
venerant in auxilium civitatis terga vertentes, tentoriis et tuguriis in campo cum omni suppellectile
derelictis. Adhuc cum exercitu suo nondum advenerat clarissimus Odoardus. Rex
autem Tunicensis, considerans multitudinem Africanorum non posse sustinere impetum populi
christiani, nimio perterritus, compositionem pacis a regibus postulabat. Reges, tum propter
difficultatem urbem munitissimam capiendi, tum propter pestilentiam mortalitatis, que vehementer
exercitum affligebat, tale pactum cum rege Tunicii pepigerunt: quod ipse persolveret
regibus omnes transfetationis expensas et tributum redderet regi Karulo et filiis suis, quod ipse
solebat persolvere annuatim magno principi Federico. Hoc superadditum est in pacto, quod
quamdiu erit bellum contra Saracenos in partibus transmarinis, dare stipendia tribus milibus
militum teneatur. Rex itaque ditissimus hec et alia que reges christiani petierunt, facere compromisit,
et, apertis thesauris suis, opere protinus adimplevit. Dum hec agerentur, applicuit
ad portum Carthaginis cum classe maxima probissimus Ogdoardus. Postquam fuerunt pacis
federa celebrata, exercitum in Siciliam remeavit; sed vento vehementi contrario existente,
in portu Trapani naves plurime sunt confracte, in quibus maxima multitudo hominum est
submersa.Postea quam rex cum principibus regni decreverunt conventum celebrare Neapoli, relicto Benevento, primum Aversam, deinde templum divi Antonii extra muros Neapolis petiere, ibique tantisper remorati sunt, dum quae ad triumphi spectaculum pertinerent pararentur. Constituerant enim cives Neapolitani, uno consensu, omnes regem triumphantem excipere, tum ob mirabilem victoriam, tum ob clementiam regis inauditam. Igitur sexto et vicesimo februarii die rex sese cum principibus ostendit ad portam Carmelitanam, iuxta quam non modica murorum pars diruta erat a civibus et in honorem victoris introeuntis patefacta, atque ibi triumphalis currus paratus sublimis et inauratus, in cuius summitate solium erat auro purpuraque adornatum. Currui alligati erant equi albentes quatuor totidem rotas tracturi, nimis feroces sericis loris aureis frenis redimiti. Erat item in curia, contra regis solium, sedes illa periculosa visa flammam emittere inter regis insignia, valde et quidem praecipuum. Circumstabant et currum viri patritii viginti, singuli singulas sursum hastas tenentes quibus desuper alligabatur aureum pallium, nusquam alibi in tali misterio aeque pretiosum auditum e cuius fastigii extremis lineis regis et regni et civitatis signa circumpendentia haud invenuste ventilabantur. Sub hoc autem pallio, aut magis umbella, rex ipse sedens triumphansque devehendus erat, sed, antequam currum conscenderet, aliquid se dignum dicere aut facere constituit. Itaque vocato ad se primum Gerardo Caspare de Aquino “Ego — inquit — adolescens, ob merita et servitia patris  te Marchionem Piscariae constituo creoque simulque te hortor ad fidem, constantiam et integritatem eius in cuius honorem nos hodie te tam sublimi dignitate honestamus quam patris beneficio partam post hac tua propria virtute conserves et amplifices. Te quoque Nicolae Canteline ob fidem et observantiam tuam ducem facimus urbis Forae et te Alphonse Cardona  ob praeclara militiae facinora singularemque virtutemque, Rhegii comitem designamus”. His fere verbis eademque animi gratitudine complures in comitatus dignitatem sublimavit, Franciscum Pandonum Venafri, Ioannem a Sancto Severino  Nursii, Franciscum eiusdem cognomenti Maraciae ac Americum Capacii comites fecit. Mox prope innumerabilius viris de se bene meritis equestrem contulit dignitatem quos recensere omittimus, ut ad maiora et simul iucundiora properemus. Post haec, in Christi Dei veri ac sapientissimi nomine, cui omnem victoriae laudem ac gloriam referri semper ac vehementer voluit, currum ascendit, veste serica coccineaque demissa longeque protracta pellibus, quas Zobellinas vocant, sussulta, capite detecto. Numquam enim adduci potuit quanquam, si a pluribus et quidem viris magnis suaderetur, ut coronam lauream de consuetudine triumphantium acceptaret. Credo quod, singulari eius modestia ac religione, Deo potius corona deberi diiudicans quam cuipiam mortali. Sed, ubi eminens in curru visus est, tantus et virorum astantium et mulierum supra tecta domorum spectantium clamor et plausus exortus est, ut ne tubicinum clangor nec tibicinum cantus, quanquam essent hi prope innumerabiles, prae clamore exultantium quicquam omnimo exaudiri possent. Erat interim cernere homines, partim prae laetitia illachrimantes, partim prae gaudio ridentes, partim novitate rei obstupentes. Progressus vero aliquantulum substitit, donec praecedentium agmen expediretur in quibus florentini, omnium primi, varios ludos singulari industria excogitatos, grandi affatim impensa constructos in hunc modum explicaverunt. Praeibant statim, post tibicines tubicinesque, adolescentes decem longo ordine in veste diploide serica coccineaque argento et margaritis, pro ut inventum aut affectus cuiusque dictaverat exornata caligis purpureis seu, vulgo dixerim, scarlateis, multo similiter argento gemmisque distinctis. Adequitatentes omnes eximiae pulchritudinis equos, et hos quidem nolis tintinabulisque undique resonantibus adornatos, scafiis innixi ut sellam, si quis paululum clune contigeret, veluti probro aliquo erubesceret, dextera levata medium hastile crispabant, pictum et illud ac variis floribus inspersum quod modo in caput quisque rotabat, modo in ictum protendebat, modo, ut sua cuiusque libido erat, attrectabat sertum unicuique capiti erta laminis quibusdam aureis distinctum quod, tamen coram rege transeuntes, missis habenis sinistra proni capite deponebant. Sequebatur hos rerum  domina fortuna, super tabulato pictis tapetibus instrato et ea quidem, veluti curru alto sublata, vehebatur capillis a fronte protensis, occipite autem calvo, sub cuius pedibus erat ingens aurea pila et hanc infantulus quidam specie angeli extensis brachiis sublevabat, sed is angelus sub aquis vestigia firmabat. Fortunam modico intervallo sequebantur virtutes sex, pulcherrimis atque instratis equis devinctae, habitu perhonesto et antiquo. Ceterum ut dignosci possent suum quaelibet prae se ferebat insigne; prima omnium spes coronam, proxima fides calicem, deinde Charitas infantulum nudum ostentabat, quarto ordine incedebat Fortitudo columnam marmoream manibus sustentans, quinta erat Temperantia, manibus phialas gerens atque vinum commiscebat, ultima vero prudentia speculum dextera laeva serpentem populo exhibebat. Iustitia restabat quae, velut regina, Ceterarum equo modo contenta sub ornatissimo quodam pulpito eminens vectabatur ornatuque cultuque conspicua, dextera nudum ensem, laeva vero trutinam gestans quae, velut sequentibus ac colentibus, se imperium esset praebitura. Post humeros loco eminentiore solium constituerat et hoc quidem auro purpuraque decorum super quod angeli tres, quasi coelo visi descendere, coronam quisque suam sibi polliceri videbantur qui huiusmodi solium propter iustitiam mereretur: sedem hanc pulcherrimam sequebatur turba equitum maxima in habitu formaque diversarum nationum, principum, procerum, sed ut hi sedem sequebantur ita et currum personati Caesaris anteibant. Adventabat enim Caesar eminentissimo atque exornatissimo quodam in pulpito devectus ad quem gradibus instratis ascendebatur. Stabat enim Caesar laurea caput devinctus, armatus paludamento amictus, dextera sceptrum praeferens, laeva auream pilam, sub cuius pedibus mundus in formam sphaerivam continue movebatur. Constitit coram Alphonso et in hanc fere sententiam locutus est rhithmisque maternis: “Ego te, praecellentissime regum Alphonse, cohortor ut septem has virtutes, quas coram te modo transire vidisti, quas perpetuo coluisti ad ultimum usque tecum serves: quod si feceris — ut facies certe scio — quae te nunc triumphantem populo ostentant aliquando dignum efficient sede illa imperatoria, quam modo transeuntem intuitus, concupisti. Quacum, ut vidisti, iustitia simul deducebatur, ut intelligeres sine iustitia neminem veram solidamque gloriam assecuturum, sed fortunae, quae tibi paulo ante crinem aureum porrigere videbatur, nequaquam confidas fluxa et instabilis est. Ecce et mundus volubilis et praeter virtutem omnia incerta. Hanc igitur, quod facis, religiosissime colas. Ego Deum optimum maximum rogabo ut te in prosperitate, sed et Florentiam in libertate conservet”. Haec locutus Caesar, agmini sese immiscuit et secuti sunt bino ordine Florentini numero circiter LX tunicis omnes purpureis ac coccineis amicti. Post hos veniebant Hispani, hi quos Latini Celtiberos, vulgo Cathalanos, vocitamus, et hi, magna celebritate magnoque spectaculo ludos peragentes, advexerunt enim equos quosdam manu factos veris vivisque similes lubulonica instratos hos iuvenes equitabant, veste ad terram usque demissa, cumque suis pedibus iuvenes moverentur equi modo cursum arripere, modo in girum flecti, modo insequi, modo fugere videbantur. Erat equitibus scutum sinistra regis insignibus depictum, dextera nudus ensis. Contra hos pedites aderant ornatu Persico Siroque succincti, tiaris acinacibusque formidabiles. Movebantur primo una equites peditesque leniter ad harmoniam, vel ad numeros chorisantium more saltabant. Deinde concitato sensim cantu et ipsi pariter inflammabantur praeliumque miscebant. Atque ita magno militum clamore magnoque astantium risu aliquandiu digladiabantur, donec victores Hispani barbaros undequaquam fugabant, capiebant proterebant. Post hos vehebatur lignea ingens turris mirifice ornata, cuius aditum angelus stricto ense custodiebat; nam super ea vectabantur virtutes quatuor: Magnanimitas, Constantia, Clementia, Liberalitas. Haeque sedem periculosam insigne illud regium prae se ferebant, cantantes suam quaeque compositis versibus cantionem. Omnium primus angelus ad regem versus in hunc fere modum disseruit: “Alphonse rex pacis, ego tibi castellum hoc   superastantes quatuor inclitas virtutes offero manuque trado, quas quomodo tute semper veneratus et amplexus es, nunc te triumphantem comitari gratanter volunt”. Proxima huic magnanimitas regem hortabatur ad animi excellentiam, subinde demostrans barbaros illos ab Hispanis victos fugatosque ut intelligeret rex, si quando bellum suscepturus esset contra infideles et a Christi nomine abhorrentes, Hispanos praesto esse ac procul dubio victores evasuros. Tertia erat condimentum virtutum omnium constantia et ipsa regem admonebat ut humanos casus, si quando accidunt, armato costantique animo perferret ab honesto gloriosoque proposito nullo infortunio abduceretur. Fortunam siquidem omnem ferendo superari, clementia deinde vultu prae ceteris exhilarata, velut in rege, quasi in speculo se ipsa intueretur. “Reliquae, o rex — inquit — hae sorores inter mortales tete sane praestantissimum reddunt. Ego vero te non hominibus sed diis immortalibus facio aequalem. Ille quidem vincere, ego te victis parcere, eosdemque tibi conciliari monstravi”. Haec breviter effata conticuit. Liberalitas postremo in vulgum pecuniam prodigebat, significans regem actorum gloria duntaxat contentum reliqua omnia popularibus elargiturum. His itaque mirum in modum compositis ac praecedentibus, currum quinque aderant viri nobiles coccinea chlamide induti ex quolibet theatro unus: dividitur enim civitas omnis Neapolitanorum in theatra quinque quae illi a consedendo sedilia appellant. Hi quidem praeerant currui dirigendo equisque dextrandis, toti denique praecedentium agmini ordinando, tum scipionibus quos dextra praeferebant, tum auctoritate maxime extimescendi. Praecedebat iam Alphonsus augusta maiestate venerabilis ac totius corporis dignitate spectabilis. Et rursum clamor plaudentium ad coelum usque perlatus est.  Currum pedibus omnes sequebantur ac totius regni reguli ac principes ordine quaterni omnium primi Ferdinandus, Alphonsi triumphatoris filius, praeclarae indolis puer Ioannes Antonius princeps Tarentinus atque hi medii a quorum dextera Raimundus, princeps salernitanus, a sinistra Abranius regis legatus. Deinde vir maximus pro que sua fide et constantia sempiterna memoria dignus, Ioannes Antonius Suessanorum dux, Honoratus Fundorum comes, Petrus incliti Mediolanensium ducis legatus. Tertio ordine Antonius dux sancti Marci, Traianus dux Melfiae, Antonius Xantilla, Marchio Cotroni, Iacobus comes, Nicolai Picinini viri fortissimi filius. Deinde suo ordine quoque duces comitesque duo de quadraginta, proceres et barones circiter centum, equestris ordinis viri prope innumerabiles, praestantium virorum, gravissimorum pontificum, lieratissimorum hominum infinita etiam multitudo. Diceres post currum frequentiam si cerneres, non alibi in urbe homines esse posse. Sed ita praeterea forum illud amplissimum, ita palatiorum omnium culmina, ita fenestrae, ita ianue, ita porticus, ita viae, ita theatra, ita loca omnia referta erant hominum, tum exterorum omnium undique ad spectaculum confluentium, tum civium ipsorum, ut si post currum nondum videras, nihil hominum superesse contenderes. Iam Alphonsus, per media sui triumphalis arcus fundamenta cepta, iam iter faciebat, monumentaque rerum suarum paululum conspicatus, numulariorum versus regionum perrexit, ubi viarum pavimenta floribus ac frondibus sparsa erant. Sed quod nuspiam visum, nuspiam lectum est, fenestrae ipsae impositarum domorum coccineis, multoque auro contextis pannis iungebantur. Subter hoc aureo quasi telo, Alphonsus magno argentariorum mercatorumque omnium plausu novoque etiam ludorum apparatu ac festivitate incredibili praetervectus, ad portae novae theatrum protinus pervenit, ubi virorum puellarumque sane pulcherrimarum infinita prope multitudo choreisantium concinentium, regem ipsum incredibili desiderio, infinita laetitia opperiebantur. Erant in hoc sicut in ceteris theatris parietes ipsi peregrinis auleis stragulisque vestiti mulieres praesertim purpura, auro mundo gemmis sumptuosissime cultae, in luxu laus erat, ipsi quidem regi domino, patri benefactori cultus, ornatus omnis referebatur exolvebatur. Igitur praesentem ipsum, saltatione cantuque dimissis aut rectius intermissis, puellae omnes, genuflexae manibus iunctis, quasi deum aliquem ipsarum pudicitiae custodem adoraverunt. Itidem viri faccere, bonis vitaque servati. Indeque profectus theatrum, qui portus dicitur, offendit pari saltatu, pari exultatione desudans, nec minore exornatu puellarum numero venustate, item cultu, munditiaque perpolitum, eadem gratitudine ac reverentia regem conservatorem exceperunt. Inde in tertium deductus theatrum nobile et antiquum, nulli supra commemoratorum inferius, sive parietum ornamentis, varietateque picturae sive puellarum multitudine obstupescas, sive feminarum pulchritudine capiaris, sive cantu demulcearis, sive saltatione forsitan oblecteris. Et hic quidem omnes piissimo ac clementissimo regi immortales gratias egerunt et Montaneam vetustissimum theatrum se contulit, simili cultu, simili gratulatione, simili omni affectione a viris puellisque susceptus. Inde digressus ad marmoreos matris ecclesiae gradus, curru descendit ac cum principum procerumque subsequentium pompa templum ingressus, Christi Iesu verissimum numen humillime comprecatus est, illi victoriae laudem, illi triumphi gloriam, illi virtutum omnium honores ac gratias tribuens. Exinde Iannotum Ritium, de se bene meritum virum, equestri dignitate exornavi currumque conscendit cum magna ac prope incredibili puellarum, quae in theatro Capuano regem opperiebatur, laetitia ac plausu. Nusquam alibi aut rerum magnificentia, aut nimpharum formositate, aut virorum generositate aut animorum gratulatione, aut denique personarum rerumque omniium maior apparatus habebatur. Hac itaque rex praetervectus in arcem tandem Capuanam splendidissimo huic theatro vicinam et iam advesperascente die perductus est.Cedrus. I. Propter geminam victoriam quam palma et oliva mihi de invidis prebuerunt exaltati sunt libri mei sicut cedrus Libani et quasi plantacio rose in Jericho. Unde librum presentem cedrum appello, quoniam hoc est dignus nomine nuncupari, vel cedrus dici merito potest per quamdam similitudinem effectus. in hoc siquidem libro de statutis generalibus et laudamentis tractatur, quorum auctores videntur ubique terrarum exaltari ut cedrus, cum inter alios conponendi generalia statuta et pronuntiandi laudamenta recipiant potestatem. cedrus quidem est Libani fructus qui propter aureum quem obtinet colorem et per quamdam saporositatem dominabilis acetositatis universos excedit in pulcritudine fructus. unde magnis viris et dominabus specialibus exhibetur. infra ipsius nempe corticem contritum ponitur marmor cum aliquot speciebus ad bulliendum, sicque fit indecitrinum unguentum quod facies subtiliat et clarificat dominarum, et vulnerata corporis loca peculiariter cicatricat. II. Pertractato libri prologo duxi capitula regulariter ordinare, ut in omnibus notitia facilior habeatur. quid sit generale statutum. unde dicatur. quibus liceat facere statuta et infringere, qualiter debeat talia conponere statuta dictator. III. Generale statutum est proprie lex imperialis que debet ubique terrarum generaliter observari. set hic proprie dicitur generale, nisi ad restrinctionem intelligatur, ut sit minus vel parum generale. Statutum igitur hic potest taliter diffiniri. statutum est quedam verborum series in scriptis redacta, in qua continetur quo modo illi qui tenentur statuto se in publicis et privatis negotiis regere debeant, et quam sive quantam pati penam si statuti non observaverint mandata. Vel aliter: statutum est arbitraria mundi norma que a vulgari hominum consuetudine procedit. Nam quelibet duitas in finibus Ytalie sua facit statuta seu constituciones, quibus potestas vel consules publica exercent negotia, et puniunt excedentes, non obstante aliqua lege que contra statutum dicere videatur, pro eo quod illa statuta seu constituciones iuraverunt integraliter observare. Porro quedam statuta fiunt quandoque a castellanis burgensibus et villanis. que largo modo generalia, et strincto possunt specialia nuncupari. Fiunt etiam in multis partibus Ytalie quedam iuvenum societates. quarum aliqua falconum, aliqua leonum, aliqua de tabula rotonda societas nominatur. et sic diversi nomina diversa societatibus super imponunt. et licet ista consuetudo sit per universas partes Ytalie, multo fortius in Tuscia viget, quia vix reperirentur in aliqua duitate iuvenes qui non sint adstrincti alicui societati vinculo iuramenti. huiusmodi quippe societates quedam faciunt fieri per manum publicam statuta, que vulgo brevia nominantur. unde dicitur:
iste iuravit ad nostrum breve,
seu
iuravit ad
breve nostrum.
Eodem modo faciunt plures qui tures hedificant quoddam statutum quod vulgo breve nominatur, in quo continetur quomodo vel quantum debeant levare turem vel custodire, et qualiter unus alterum iuvare teneatur. Fiunt et quandoque ab hospitalariis, templariis, clericis, et aliis Christi fidelibus quedam consortia seu fraternitates, pro quibus aliqua brevia conponuntur. Set hec statuta dici proprie non debent. in conponnendo namque supradicta statuta seu brevia simplex dicendi modus observatur, et quasi vista vulgare omnia referuntur. IV. Statutum dicitur a statuo statuis, vel a statutore. V. Licet autem omnibus qui libertate fruuntur secundum generalem consuetudinem Ytalie consimilia facere statuta, et eadem infringere, nisi iuramenti vinculum evidens prestiterit impedimentum. VI. Qualiter dictatores huiusmodi statuta conponere possint, breviter demonstrabo. Inprimis namque ponenda est invocacio dominica hoc modo:
in nomine patris et filii et spiritus sancti. amen.
Post istam autem invocacionem non consueverunt illi qui statuta dictant uti aliquo exordio. aut quia exordiri nesciunt, aut quia prolixitatem cupiunt evitare. set magis est credendum, hoc ex ingnorantia provenire. Nam post invocacionem illam ordinari hoc modo narracionis principium consuevit:
nos Petrus et Johannes constituti
arbitri ad tractandum civitatis Florentie statutum, dicimus et ordinamus, ut potestas vel consules qui electi fuerint teneantur
nomine iuramenti observare omnia que inferius conscribuntur.
Verum tamen si aliter quis super talibus statutis exordiri vellet, posset hoc exordio uti quod ex ipsa causa nasci videtur. verbi gratia:
propter inmensitatem scientie iuris peritorum,
qui non solum res dubias verum etiam casus validos et raciones manifestissime stabilitas faciunt probabiliter vacillare, hoc statutum pro conmuni utilitate conponimus. in quo nullam exteriorem excepcionem vel intellectum habemus, nec volumus aliquem habere. set tota statuta littera sine glosa et solucione
aliqua intelligatur, non obstante aliqua lege.
Vel aliter:
quia ad excedentium protervitates propter
iuris peritorum contrarietates evadere consuevit sepius iuditium ulcionis, idcirco ad conservanda puplica et privata hoc statutum lucidum pertractamus, cupientes ut quisque intelligat quod contra
tenorem statuti remedium non poterit invenire.
Possunt autem ex hac materia infinita exordia fieri. set supervacaneum esset prolixitati semper insistere, et inane, cum in talibus simplex dicendi modus servetur. Post exordii vero posicionem incipiat narrare dictator, prout viderit expedire. ceterum hoc modo incipere potest:
inprimis ergo dicimus, quod potestas habeat nomine feudi ducentas
libras imperiales, trecentos corbes frumenti, et totidem
vini, quinquaginta currus feni, et ducenta plaustra lignorum.
et sic successive nominentur omnia que fieri debent.
In nomine patris et filii et spiritus sancti, amen.
Nos Titius et Senpronius, de communi consensu et voluntate consulum societatis Lombardie atque Tuscie facti rectores et arbitri, statuimus et iuramento precipimus observari, ut omnes civitates nostre societatis sua iura ad invicem sibi servent, ecclesias et domos hospitales nullis exactionibus granare presumant, stratas publicas et privatas custodire studeant, et presertim eo tempore quo generales nundine fiunt, iura viduarum pauperum et orphanorum modis omnibus manutenere procurent. Latrones raptores homicidas sacrilegos bannitos hereticos et falsarios aliquorum preces et munera non iuvent, set quilibet secundum quantitatem et qualitatem perpetrati criminis penam subeat corporalem, ne venie facilitas det illis aut aliis materiam delinquendi. Iubemus etiam, ut nulli cives contra nostre societatis honorem alicui principi favorem vel consilium exhibeant aut exhiberi permittant. Si quis autem in hoc detestabili fuerit excessu repertus, rebus mobilibus spolietur, et tamquam criminosus et infamis in
exilium redigatur,
vel — quod melius est —
tradatur vindicte inclite
urbis Verone, que videlicet suos proceres interfecit una die propter iam dictum excessum, eorumque postea corpora extra campum marcium reiecit, ubi asinorum cadavera traduntur corvis in escam.
Actum est.
Possunt etiam potestates et consules civitatum facere et pro religiosis domibus aliquod generale statutum causa protectionis. hoc modo:
In nomine patris et filii et spiritus sancti. amen.
Ego Wilelminus Ranconi, Bononiensium potestas, et eius consiliarii, considerantes religionis fervorem, vite asperitatem, honestatem morum, et paupertatem fratrum heremi camaldulensis, per hoc generale statutum decernimus, ut locus ille liber existat ab angariis et parangariis et ab omnibus exactionibus quas civitates facere ocasione rei publice consueverunt. Nolumus etiam, ut nuntii nostre conmunitatis fodrum vel albergariam seu etiam potum aque frigide ibi petere audeant, ne forte posteri ex hoc materiam acciperent aliquid extorquendi. Recipimus locum et fratres ibi domino famulantes sub nostra specialissima protectione, ita quod si aliqui de bononiensi districtu heremum aut heremitas ipsos in rebus aut personis diabolo instigante offenderint, in eos dupliciter vindicetur, ne aliqui per eorum exemplum valeant ad similia provocari. Hec et supradicta iubemus, et inviolabiliter observari precipimus,
presentem paginam nostri sigilli munimine roborantes.
Pro consortiis autem sive fraternitatibus ita potest statutum aliquod ordinari.
In nomine patris et filii et spiritus sancti. amen.
Quia opus est karitatis, et salutem respicit animarum, convenire fratres in unum ad exercenda opera pietatis, idcirco nos magistri bononienses et Johannes de multorum magistrorum consilio et scolarium assensu pro substentacione camaldulensis heremi non longe a civitate Bononie siti quamdam ordinavimus fraternitatem. Cui si divino instinctu aliquis desiderat aggregari, sciat se fore participem omnium beneficiorum que in tota congregacione camaldulensi assidue fiunt. nam si eorum aliquis de vite presentis ergastulo fuerit vocante domino sublatus, eiusdem loci fratres in ducentis missis et totidem psalteriis orabunt specialiter pro ipsius redempcione. Cum ergo sit tam lucriferum, tam pium, et tam honestum prepositum, illi consorcio adunari, quilibet niti debet secundum possibilitatem suam, heremitis illis, qui spretis mundanis deliciis nostra et sua peccata cotidie plangunt, summi creatoris maiestatem assidue contemplantes, in rebus temporalibus providere, ut
pro temporalibus celestia et pro caducis eterna recipere mereatur.
Fiunt etiam consortia seu fraternitates ab hospitalariis, templariis, aliisque religiosis viris, in quibus quedam statuta scribuntur, pro quolibet fratre dicitur proprio nomine, ut
Martinus unum denarium annuatim dare debet, et in fine
xii
vel
XX.
Item fiunt quandoque in multis Ytalie partibus quedam consortia karitatis intuitu, que vulgo confraduglie dicuntur. pro quibus fiunt similiter quedam simplicia statuta, quoniam in eis continetur, quantum vini vel frumenti debeat quilibet exhibere, karitatis intuitu ideo dicxi, quia multi populares per diversas mundi partes fraternitates et consortia secuntur, ut ventrem possint et stomachum adimplere. in episcopatu quippe florentino est quedam capella in honore sancti Ylarii edificata, ubi fiebat quorundam rusticorum fraternitas pro ecclesie utilitate. rectores quippe fuerunt fraternitati non parva fercula secundum consuetudinem illorum qui tales faciunt fraternitates. post conmestionem autem debebant rectores facere racionem omnium expensarum. tunc surrecxit unus rectorum in presentia omnium, et dicxit: benedictus deus qui miracula per nos et inter nos operatur, quia nichil de his que dedimus deest pro expensis, et nichil superat preter unam assem, tunc illius terre homines hanc inperitiam in generale proverbium adduxerunt. unde plurimi dicunt ita:
contingit
nobis sicut ecclesie sancti Ylarti parochianis.
Et notandum est, quod in principio cuiuslibet generalis statuti ponenda est dominica invocacio, nisi statutum fieret pro usure solucione aut aliqua specie mali. et in fine ponendi sunt anni dominice incarnacionis cum indictione. VII. Postquam sufficienter tractatum est de statutis generalibus, videndum est quid sit laudamentum, unde dicatur, et quibus liceat facere laudamentum. VIII. Laudamentum est sententia ex opinione proveniens laudatorum. vel laudamentum est arbitraria sententia qua sepe litigantium controversie sopiuntur. Ex opinione proveniens laudatorum, et arbitraria ideo dicxi, quoniam infiniti sunt qui laudamentum ad sopiendas controversias faciunt, qui leges et iuta ignorant, verum tamen secundum opinionem et sententiam proprie conscientie faciunt laudamentum. IX. Laudamentum dicitur a laudo laudas, vel a laudatores. nam si controversia de rebus aliquibus inter aliquos vertitur, dicit aliquis:
date hoc ad laudum
secundum vulgare. et quandoque litigantes proprio arbitrio ducti conmuni concordia dicunt:
demus hoc ad laudum.
sicque sepe numero in aliquem vel quandoque in aliquos conpromittunt. unde laudatores ab utraque parte recipiunt caucionem certam peccunie penam, sub obligacione potestatis et consulum inponentes quod eorum laudamentum sive laudatum inviolabiliter asservabunt. X. Laudamentum sive laudatum est licitum facere omnibus hominibus habentibus discrecionem. Ad hoc, ut dictandi facilior habeatur notitia, ponam aliquod exemplum controversie secundum quam laudamenti sententia promulgetur. verbi gratia. Ticius accepit mutuo a Senpronio pateram, que aurea secundum superficiem videbatur, quia faciebat nuptias filio suo. nullo tamen pacto preeunte ammittitur patera. in nuptiis repetitur a Ticio aurea. ille respondit, non fuisse auream, set deauratam. convenitur demum reus ante presidem. ubi actor iuris et in iure proponit actionem, asserens se habere testes quibus pateram fuisse auream conprobabit. reus vero contrarie dicit, se hoc posse per idoneos testes legitime confutare. ad hoc accedit Seius, utriusque amicus, et consulit ut in arbitrium Scevole conpromittunt. dicat ergo Scevola hoc modo laudamentum.
Ego Scevola, recipiens conpromissionem Ticii et Sempronii de
controversia que inter eos vertebatur pro patere auree vel argentee conmissione, dico et pronuncio nomine laudamenti firmiter observandi, ut Ticius restituat Senpronio unam pateram argenteam mirifice deauratam. et insuper sex uncias auri purissimi
sibi non differat exhibere.
Preterea tabelliones huius modi laudamenta per terciam personam facere consueverunt. verbi gratia.
Cum super quibusdam possessionibus inter Sempronium et Ticium
controversia verteretur, de communi assensu per stipulacionem in Scevolam compromiserunt, quod quicquid ex hoc diceret vel pronuntiaret firmum et ratum omni tempore haberent. ille vero
controversiam taliter diffinivit. scilicet
etc. et sic ponitur ibi tota series laudamenti. Consimili enim utuntur incepcione in omni genere laudamentorum. set circa finem ponunt annos dominice incarnacionis, et faciunt ibi proprium signum. Explicit cedrus. Bonconpagnus. I. In nomine conpositoris appellor, qui pratum eloquentie celebri vena et solempni stilo regirans me ad illuminacionem gentium et gloriam scolastice professionis eduxit in lucem, et heredem instituit principalem, sicut in testamento suo quod solempniter promulgavit evidentiuscontinetur. Seriem siquidem testamenti et disposicionem ultime voluntatis libero stilo et lucido arbitrio quod iterum non rediit in hunc modum auctor ipse dictavit. II. Ego Bonconpagnus video et considero, quod homo derivatus ab humo subiacet vanitati. dies domini sicut fur venit, et repente concludit subripiendo gloriam et vana desideria mundanorum, quibus de causis finem vite laudabilis prevenio, et meum ita ordino testamentum. Istum namque librum in epistolari stilo, materiarum invencionibus, consuetudinibus approbatis, et in variacionibus dicendorum mihi heredem instituo, volens quod in hac sorte debeat manerev contentus. Preterea in huius testamenti serie statuo et preordino, quod soror eius que rhetorica vocabitur Bonconpagni progrediatur de phylosophie cubili, exornetur velud similitudo templi, auro et preciosis lapidibus coronetur. deambulet inter pomeria rosarum et lilia convallium, flagret balsami et ambre mixtura, pandat secretissima secretorum, sit artium liberalium imperatrix et utriusque iuris alumpna. ipsam aliquando librum du suffragiis allegandi, aliquando candelabrum eloquentie, et aliquando rethoricam appellavi, ut de ipsius adventu non valerent invidi presagire, illa namque dominabilius imperabit, et inponet silentium oratoribus qui sine conmuni profectu ediderunt multitudinem preceptorum. III. Nunc vero ad te, meum heredem, principaliter converto sermonem, tibi districte iubendo ut inter me ac bestiam teterrimam que me persequi non desistit tue protectionis clipeum interponas. Liber. Dissere mihi de natura et disposicione bestie contra quam debeo dimicare. Auctor. Hec namque habet capita novem, cornua duplicata, tres caudas, et quatuor pedes. quorum quodlibet per se pugnat, per se nocet, nec percutit, sine fusione veneni. est etiam horribilis ad videndum, et tempore aliquo non quiescit, set terrarum orbem regirans quamlibet felicitatem insequitur, et probitatem semper invenire satagit quam confundat. murmurat, stridet, fremit, delirat, devorat, anxiatur, livet, pallet, perstrepit, nauseat, delitescit, latrat, mordet, furit, spumat, insanit, ignit, gannit quando nocere non potest, hora tenet aperta, dentes habet accutissimos, et linguas tanquam sagittas fulguris perignitas. Hanc nempe ydram antiqui phylosophi esse putabant. set crudelior est quam ydra, quia in precordiis hominum habitat quos intus et extra conburit. Ceterum ipsius figura terribilis vel ymago anime cogitanti de illius venenosis morsibus et puncturis frequenter apparuit, et quietem virtutum animalium conturbando te de meis manibus eripere nitebatur. Unde illam figuram tartariam in hoc loco depinxi et sicut vidi oculis interioribus designavi, ut moderni et posteri studeant propensius ipsius toxicata iacula evitare. Liber. O quam terribilis et abhominabilis est huius bestie aspectus. unde miror, quod in serie visionis tam terribilem effigiem potuit anima tolerare. verum tamen certificari peropto, unde contraxerit originem, quo nomine vocetur, ubi habitet, et quibus hactenus intulerit lesionem, Auctor. Mater autem huius bestie fuit nature celestis. que superbia nuncupatur. et ista vocatur invidia, que in se continet omnia contagia viciorum. Quot enim et quantos non dico ledat et leserit, set vituperabili morte affecerit, et afflixerit diversis generibus tormentorum, ita munerare valerem sicut arenas litorum et stellas fixas in ambitu firmamenti. Verum tamen ad instructionem tuam de infinitorum agminibus aliquos nominabo. hec siquidem primitivum sanguinem Habel effudit. Joseph vendidit Ysmahelitis. Conbussit Babilonie satrapas in camino. porrexit Damasceno venenum. item palatum Homeri ferreo clavo transfixit. toxicavit Socratem cum suco cicute. a bimatu et infra in Betehlem pueros iugulavit. mittere in Christum dominum manum presumpsit. multos prophetas apostolos et imitatores dei usque ad mortem variis penis afflixit. hec etiam Cesarem in capitolio viginti quinque vulneribus interfecit. Tullium Ciceronem mutilatum lingua peremit. Boetium carceravit. exilio proscripsit Nasonem. reiecit Virgilium a laribus mantuanis. Senecam in balneo mori coegit. occidit Lucanum. Juvenalem in Egyptum ad moriendum transmisit. infamavit de heresi Priscianum. mearum salutacionum tabulas fumigavit, ut illas indueret sophisticam vetustatem. quid plura? tot persecuta est et persequi non desistit, quot felicitatem aliquam habuerunt vel habere videntur, et nichil intactum preter solam miseriam derelinquit. Liber. De natura et disposicione bestie me plenius instruxisti. set adhuc quero, ubi didiceris, et quanto tempore studueris, et quis tibi exibuerit magisterium oratorie facultatis. Auctor. Licet ad rem non pertineat, referre ubi didicerim, et quis meus doctor fuerit, tamen te certifico, quod inter floride civitatis Florentie ubera primitive scientie lac suscepi. set totum studendi spatium sub doctore sedecim mensium terminum non excessit. Liber. Credunt plurimi, quod scientiam habueris per suffragia spirituum inmundorum, pro eo quod miro ingenio et insuperabili memoria radiaris, et quia ita videris tangere omnia genera facultatum sicut esses in qualibet eruditus. Auctor. Credulitas et voluntas ita liberum habent privilegium a natura, quod non timent legem aliquam vel decretum, nec possunt astringi vinculo vel catena. Liber. Adhuc quero, quid fadam de furtivis depilatoribus et manifestis excoriatoribus, qui excoriare me presument, moliendo sibi adscribere laudem tui laboris. Auctor. Sdas quod libri per artificium naturale inventi sunt, apud quosdam sicut specula et candelabra luce radiantia, et apud quosdam velut cadavera inter corvos. item quidam sumunt ex eis ut apes, et quidam mordent illos ut canes. Ceterum si te aliqui excoriare presumpserint, ad magistratus cathedras appellabis, et poteris eos furti et iniuriarum actionibus convenire, hereditatis expilate crimen validius allegando. Demum ad conferendum perpetuum robur institucioni iam facte super caput tuum laureatam pono coronam. Liber. A te postulo edoceri, qualiter veneno invidie toxicatis qui me dicunt esse prolixum nimium et confusum debeam respondere. Auctor. In chamo et freno maxillas eorum constringas, et dicas quod Nilo probabiliter similaris, qui per rivulos adiacentes diffusus aridas insulas et terras irrigat, easque facit uberius germinare: et tamen alvei profunditas non mutatur. Certum est, et rei effectus ostendit, quod dividi potes in mille particulas, et ultra, quarum qvelibet humore doctrine aridum cor irrigat et intellectus germen producit tamquam rivulus a flumine derivatus. Aquam tuam igitur divide in plateis, et noli curare quid invidi referant, qui propter aliorum felicitates igne inexstinguibili aduruntur, videntes quod lucem de fumo produxi, et ambulantibus per errorum semitas rectitudinis itinera demonstravi, nec ob aliud aliquorum errores perlegi nisi ut per contraria viderem clarius veritatem. Liber. Aliqua mihi deesse videntur ad exibendam stili epistolaris doctrinam. Auctor. Subtiliter considerasti que desunt. unde scias, et non dubites, quod libros quos primitus edidi tuo dominio subiugavi, considerans quod nichil in te de hiis que in illis posui continetur. verum tamen sunt dispersi et per orbem terrarum diffusi. Liber. Nunc autem librorum specifica vocabula, et doctrinas in eis positas sub brevitate distingue. Auctor. Libri quos prius edidi sunt xi. quorum nomina hoc modo specifico, et doctrinas que continentur in illis ita distinguo. Quinque nempe salutacionum tabule doctrinam conferunt salutandi. Palma regulas iniciales exibere probatur. tractatus virtutum exponit virtutes et vitia dictionum. In notulis aureis veritas absque mendacio reperitur. In libro qui dicitur oliva privilegiorum et confirmacionum dogma plenissime continetur. Cedrus dat notitiam generalium statutorum. Mira docet fieri testamenta. Breviloquium doctrinam exibet inchoandi. In ysagoga epistole introductorie sunt conscripte. Liber amicitie viginti sex amicorum genera pura veritate distinguit. Rota Veneris laxiua et amantium gestus demonstrat. IV. De divisione libri. Hic liber in sex libros dividitur ordine regulari. Primus est de forma litterarum scolastice condicionis. Secundus formam ecclesie romane tangit breviter et summotenus, quoniam augmento non indiget plenitudo. Tertius formam continet litterarum que valent summo pontifici destinari. Quartus est de litteris imperatorum et regum atque reginarum, et de missivis atque responsivis que possunt fieri ab inferioribus ad eos. Quintus est de prelatis et subditis et negotiis ecclesiasticis. Sextus est de litteris nobilium virorum civitatum atque popularium. V. Titel der sechs bücher. Liber primus. 1. De regulari ordinacione dictionum. 2. De aspiracionibus. 3. De ammonicionibus que rudibus scolaribus transmittuntur. 4. De nimietate studii. 5. De opinionibus addiscentium. 6. De curatoribus scolarium. 7. De illis qui respondere non curant amicis. 8. Qualiter multa possunt breviter intimari. 9. De invectivis contra illos qui ad studium ire differunt. 10. De prosperis eventibus qui scolaribus in primordio studii occurrunt. 11. De contrariis eventibus qui scolaribus in primordio itineris occurrunt 12. De bonis et malis ingeniis studiis et moribus addiscentium. 13. De honestis moribus et pravis moribus addiscentium. 14. De excusacionibus. 15. De honore ac vituperio conventorum. 16. De magistris qui vocantur ad regendum scolas. 17. De interpretacionibus nominum propriorum. 18. De illis qui per vanam credulitatem deluduntur. 19. De cantoribus. 20. De subsidiis postulandis. 21. De miseriis studentium. 22. De beneficiis ecclesiasticis postulandis in scolis. 23. De conmendadonibus. 24. De revocacionibus. 25. De consolacionibus. 26. De consuetudinibus plangentium. 27. De consuetudinibus sepelientium. Liber secundus. 1. De promocionibus. 2. De exconmunicacionibus. 3. De conmissionibus. 4. De beneficiis ecclesiasticis conferendis. 5. De conmendadonibus quas papa facit pro suis dilectis. Liber tertius. 1. De litteris que pape mittuntur circa inicium promocionis sue. 2. De conmendacionibus inferiorum personarum ad papam. 3. De petacionibus confirmacionum. 4. De electionibus discorditer factis. 5. De supplantatis in electione. 6. De sublimibus personis que rogant papam pro suis dilectis. 7. De hiis qui rogant pro utilitatibus ecclesiarum papam. 8. De exordiis generalibus ad papam pro illis qui non possunt alibi iusticiam invenire. 9. De hiis qui protectiones implorant. 10. De novis rumoribus et victoriis intimandis. 11. De consultacionibus. 12. De renunciacionibus. 13. De accusacionibus legatorum. 14. De excusacionibus. 15. De impedinentis evidentibus. 16. De oppressionibus et gravaminibus. 17. De responsionibus iudicum delegatorum. 18. De sententiis datis. 19. De criminibus aborrendis. 20. De peticionibus. Liber quartus. 1. De sublimibus personis que sibi invicem iocunda intimant. 2. De victoriis intimandis. 3. De rogaminibus que porrigunt imperatores et reges inferioribus, et de responsionibus inferiorum. 4. De magnis coronatorum negotiis inter se, et ad inferiores, et de inferioribus ad eosdem pro gravaminibus illatis. 5. De principalibus negotiis imperii cum civitatibus Ytalie. 6. De statutis imperialibus. 7. De consultacionibus et responsivis. Liber quintus. 1. De litteris que mittuntur electis, et de responsionibus electorum. 2. De interpretacionibus quorundam officialium nominum. 3. De litteris que mittuntur electis hospitalium et illarum domorum in quibus laici consueverunt preesse. 4. De litteris que fiunt pro illis qui in discordia eliguntur. 5. De illis qui volunt conmittere symoniam, et de illis qui volunt et nolunt consentire. 6. De suasionibus et dissuasionibus eligendorum. 7. De illis promotis qui postulant subvenientiam personarum vel rerum. 8. De ordinacionibus. 9. De ordinandis. 10. De elymosinis conferendis. 11. De illis qui mittuntur in peregrinacionem propter aborrenda crimina. 12. De sacerdotibus clericis et monachis qui licenciantur ab episcopis vel magnis prelatis cum litteris testimonialibus. 13. De illis qui nolunt ire peregre. 14. De iussionibus pontificum ad inferiores pro consortiis mulierum. I5. De procuracionibus. 16. De metropolitanis et pontificibus qui iubent inferioribus venire ad sinodum et solvere denarios inpositos. 17. De cavillosis pontificum vel aliorum prelatorum exactionibus. 18. De rogaminibus pontificum pro clericis vel scolaribus ut beneficia ecclesiastica optineant. 19. De conquestionibus subditorum et de ammonicionibus et precepcionibus maiorum tam ad inferiores prelatos quam ad subditos. 20. De religiosis et religionibus. 21. De religiosis fugitivis. 22. De hereticis. 23. De litteris citatoriis. 24. De rogaminibus que porriguntur in causis. 23. De litteris que fiunt pro controversiis matrimoniorum. 26. De litteris que fiunt pro testibus cohercendis. 27. De furtis incisionibus et incendiis que creduntur esse a vicinis vel personis domesticis perpetrata. Liber sextus. 1. De novis amicis acquirendis. 2. De suasionibus et dissuasionibus in matrimoniis contrahendis. 3. De litteris quas amici tempore guerre adinvicem sibi transmittunt. 4. De victoriis treugis et conposicionibus. 5. De custodiendis municionibus et captivis, et de litteris captivorum. 6. De conmendacionibus illorum qui debent fieri milites, et de litteris securitatis. 7. De torniamentis et nuptiis. 8. De remuneracionibus ioculatorum. 9. De fideiussoribus et mutuatoribus. 10. De potestatum electionibus. 11. De postulacionibus satisfactionum propter damna que sibi cives aut alii adinvicem ferunt. 12. De testibus. 13. De mercatoribus. 14. De depositis. VI. Muster aus dem ersten büche. Notula qua doctrina datur quod propriorum nominum interpretaciones pro nominibus propriis non ponantur. Nota quod aliquot nudi gramantes de simplicitatis errore trahentes fomentum nominum interpretaciones ponunt loco nominum propriorum. quod ridiculosum esse videtur. Nam quoddam castrum est iuxta Ravennam, quod
Bagnacavallum
appellatur. ad quod aliquando confugerant quidam raptores qui quendam spoliaverunt litteratum. interrogatus autem, dum conquereretur, quo raptores ivissent, respondit quod iverant ad
ablucionem equi
, unde iudex continuo misit ad locum in quo equi comsueverant adaquari. Profecto aliquis rusticus ex inposicione
papa
vocatur. numquid appellabitur
summus pontifex
vel
episcopus servus
servorum dei?
aut si vulgo nominatur
episcopus
, poterit dici
pontifex
vel
antistes
vel
presul?
Item si aliquis vocaretur
Blancus
, satis esset cornutus gramans qui diceret: ecce
Albus
. Ego ipse fui aliquando a quibusdam meis stultis auditoribus
bonus socius
appellatus. quibus inposui silentium verecundum. nam firmiter dico, quod etiam hec sillaba "bon" augmentari non debet, ut dicatur Bonusconpagnus, set debet inmobiliter permanere, ut dicatur Bonconpagnus, quia si dicatur "bonus" pars nominis proprii trahi videtur ad significacionem adiectivi. et idem iudicium est in consimilibus. secius est si ponatur in fine proprii nominis, ut
Homobonus
, quia ibi ex toto profertur, et est ibi dictio. set "bon" in principio secundum vulgare semper est sillaba. Trado igitur pro regula generali, quod omnia propria nomina virorum mulierum atque locorum secundum quod vulgo proferuntur scribantur. declinacione tamen interposita in illis que declinari possunt. Ceterum in serie narracionis poni valet laus aut vituperium de interpretacionibus nominum propriorum, laus ut vere dicitur
Ambrosius
quasi
ambre sinus
, vituperium ut vere dicitur
Maleficanus
quasi
mala faciens
. et sic possunt infinite nominum interpretaciones ad laudem et vituperium de nominibus provenire. Si autem opponatur quod quedam nomina locorum in facultate litteratoria transmutantur et eorum interpretaciones ponuntur pro vulgaribus, respondeo: quod illa nomina sunt quasi barbara. unde sapientes in litteratura huius modi vulgaria contempserunt, eorum interpretaciones pro illis ponentes. videbatur enim eis quasi barbarum, si diceretur Verciburg, Osburg, Regesburg Araz, Alzor. quare dixerunt Herbipolis, Agusta, Ratisbona, Adtrebatum, et Altissiodorum. nam illa que sunt latinitati germana, iusta vulgaria in litteraturam permutat, ut a melano Mediolanum, a maganza Maguncia, a palerno Panormum, et a messina Mesanum. ita fit vel fieri debet ubique. 2. Aus dem titel de consolacionibus das letzte kapitel notula de materiis inveniendis. Oratoribus relinquo hic multas materias infinitas, quia vix unam tetigi respectu illarum quas obmisi. In primis possunt inveniri materie de consolacionibus super morte summorum pontificum, patriarcharum, archiepiscoporum, cardinalium, episcoporum, abbatum, et omnium prelatorum. dici potest de quibus dicendum est, quoniam fuerint vicarii Christi, magistri katholice fidei, apostolorum felicissimi successores, aurea in templo domini candelabra, basides et columpne, patres orphanorum, et iudices viduarum. inferiores autem possunt dici ornamenta, architecta, parietes, et substentamenta ecclesie dei. Dici namque potest, quoniam extincta sunt luminaria, et specula tenebrata. Item dici potest, quod consolacionem possumus recipere duobus modis. primo, quia transierunt ad patriam paradisi. secundo, quia successores idonei sunt electi. Item possunt inveniri materie numerose super consolacione magistrorum et scolarium qui decedunt in scolis. Item possunt inveniri materie super morte imperatorum et regum. et narrari possunt victorie triumphales, facta clarissima, labores diuturni quos pro imperii et regnorum honore sunt passi. Verum tamen summa brevitate in huiusmodi laudibus debet uti orator, ne in consolacionibus esse storiographus videatur. Item potest descensus fieri super morte imperatricum, reginarum, principum, militum, omniumque virorum ac mulierum cuiuscunque sint officii vel condicionis. Et ita per invenciones et variaciones possunt consolacionum remedia inveniri. Ceterum dici potest de hiis qui habent proles, quod non sunt mortui, quoniam per ydoneos heredes vivunt. Et nota, quod de omnibus qui decedunt referri debet — si veraciter dici potest — quod ad lamenta penitencie confugerunt, et sacro sancti corporis et sanguinis domini clipeo premuniti ad regna celestia convolarunt. 3. Titel de consuetudinibus plangentium. Quod sit inpossibile scire omnes consuetudines illorum qui plangunt mortuos suos. Consuetudines plangentium nemo plenarie scire valeret, etiam si circuiret totum orbem terrarum, quoniam in una et eadem patria diverse consuetudines observantur. De consuetudine quam in plangendo mortuos Romani observant. Romani non intelliguntur de morte alicuius dolere, nisi cum unguibus partem excorient faciei, capillos evellant, et usque ad umbilicum vel pectus vestimenta rescindant. Ducuntur etiam Rome quedam femine precio numario ad plangendum super corpora defunctorum, que conputatrices vocantur, ex eo quod sub specie rithmica nobilitates divicias formas fortunas et omnes laudabiles mortuorum actus conputant seriatim. sedet namque conputatrix aut interdum recta, vel interdum proclivis stat, super genua crinibus dissolutis, et incipit preconia laudum voce variabili iuxta corpus defuncti narrare, et semper in fine clausule ho vel hy promit more plangentis. et tunc omnes astantes cum ipsa flebiles voces emittunt. set conputatrix producit lacrimas precii, non doloris. De hiis qui Romanos imitantur in planctu. Siculi, Apuli, et Campani in plangendo mortuos et in ducendo conputatrices observant consuetudines Romanorum. Illi autem vel ille, qui vel que conputatrices habere non possunt, pronunciant sicut sciunt carmina sui doloris. De consuetudine Grecorum. Greci namque in planctu ex parte observant consuetudines Romanorum, et conputatrices inducunt, set dolor tunc de vena cordis procedit quando Grecus aliquem pilum de barba evellit. ea siquidem ora emittuntur clamores, et multiplicatur fletus. De Calabritanis. Uxor Calabritani defuncti remoto velamine non parvam capillorum quantitatem evellit, et quicunque venit ad plangendum, semel aperta manu percutit illam capitis particulam de qua uxor ipsa quasi ex toto capillos evulsit, et dicit percutiens: o captiva. De consuetudine Tuscorum. In Tuscia fit excoriacio vultuum, pannorum scissio, et evulsio capillorum. De consuetudine quam in planctu habent Romanioli et Lombardi. Lombardi et Romanioli clamosas voces et lacrimas paucas emittunt, et cum ipsis rumoribus catervatim ruunt super corpora defunctorum, et multos ad simulatum planctum inducunt qui oculos madefaciunt cum salvia vel palpebris pponunt acrumen, ut plangere videantur. et tales taliter plangendo subrident. De consuetudine Gallicorum. Gallici secundum suarum provinciarum diversitates diversos observant modos in planctu. set illi solummodo plangunt quos urget dolor de morte carorum. et ista consuetudo in Francia precipue observatur. De Yspanis. Ispani vix lacrimas doloris effundunt nisi hoc exigant merita personarum. Qualiter plangunt Anglici Boemi Poloni Ruteni atque Sclavi. Anglici Boemi Poloni Ruteni atque Sclavi potum suum cum fletu permiscent donec ebrietate sunt affecti, et ita remanent solito iocundius consolati. De consuetudine Ungarorum. Ungari amare plangunt. set dolor illis adherere non potest, quia semper sunt in castris, et silvas et solitudines venando transcurrunt. De Sardis et Barbaris. Sardi zelotipi more venantium ictu vocis verberant aerem quando plangunt, et Barbari tanquam lupi ululant, et mulieres eorum ganniunt sicut vulpes. Qualiter plangunt quidam provinciales. Quidam provinciales cantum permiscent cum fletu, quia primitus plangunt, et statim psallunt |cum tynpanis sinphoniis et arpis, et ita plangendo et psallendo mitigant consuetudine sua dolorem. De consuetudine Theutonicorum. Theutonici furorem mitigant in plangendo, quia sine strepitu et clamore stant vel sedent iuxta corpora defunctorum. summisa quippe voce deplorant pariter et suspirant, et sine honerosa vociferacione producunt lacrimas pietatis. De consuetudine quorundam Saracenorum. Saraceni qui habitant in partibus orientis amarissime plangunt super morte carorum. Set in partibus Affrice magis perseverant in planctu, quoniam per aliquot dierum spacium dimittunt aperta sepulcra, et qui erant dilectione coniuncti accedunt ad corpus defuncti, dicentes: quid facis? quare non surgis? multum stetisti. quando venies? iam est ora surgendi. noli tardare. De felicitate sacerdotum et clericorum super planctu defunctorum. Felicia sunt agmina sacerdotum, et clericorum caterve beate, quia cum alii flebiles voces emittunt ipsi dulciter modulantur, cum alii gemunt ipsi rident, et cum alii pre dolore suspirant ipsi pre gaudio iocundantur. Muster aus dem dritten büche. 1) Aus dem titel de hiis qui protectiones implorant: Mediolanum se pape conmendat et suadet contra Phylipum. Urbs Mediolanum, que pre cunctis mundi civitatibus in ecclesie romane obsequiis devotius permanet et permansit, se vobis tanquam patri precipuo reconmendat, et vestre audet consulere sanctitati ut reducentes ad memoriam crudelem et nocivam rubri Frederici prolem in laudabili proposito firmius persistatis, quia si contingeret prevalere Philippum repercuteret altera plaga priorem. Profecto non degenerat qui speciem trahit a genere. nec est credendum quod dulcescat absinthium, nisi naturalis conplexio mutaretur. Sane bonum est, et a coequalis meriti tramite non discordat, ut inter Allamannos discordia foveatur, quia tempore scismatis romanam fecerunt ecclesiam diutius vacillare. 2. Aus dem titel de accusacionibus legatorum die beiden schlusskapitel. De falsariis. Infelix abbas de Marmoreto bullas romane curie cum subtili subula perforavit, et cum acu subtilissima filos adulterinos inmittens cum ligneo malleo interposito filtro planificavit bullas quas falsis litteris inprimebat. Fecit etiam cinericium, de cuius artificio tutius est silere, et per ipsum bullas papales, monetas omnes, et sigilla quelibet faciebat. nec inveniebatur in uno puncto delictum. De sophysticacione depositi. Samnus monacus antequam esset pirrata religionem fictitiam simulabat. in claustro nempe, in quo habitum monachalem recepit, sublato alfabeto conmuni mille marcarum depositum cum stagno sophistico alteravit, et abbati facinus totum ascripsit, et elapso tempore illam peccuniam et tesauros ecclesie asportavit. 3) Kapitel des titels de impedimentis evidentibus. 1. De egritudine. 2. De senectute. 3. De paupertate. 4. De timore. 5. De difficultate itineris. 6. De guerra. 7. De brevitate. 8. De paucitate. 9. De multitudine. 10. De aeris intemperie. 11. De calore. 12. De frigore. 13. De transitu maris. 14. De igne. 15. De aquarum inundacione. 16. De frigiditate sexus. 17. De condicione. 18. De statuto. 19. De edicto. 4) Titel de responsionibus iudicum delegatorum. De illis qui respondent antequam causa conmissa terminetur pro eo quod litigantes desistunt. Quamquam sumus inscientes et canonici iuris ignari, sedis tamen apostolice iugum suave nobis videtur et onus ad ferrendum leve. Vestra siquidem sanctitas nobis iniunxit, ut causam que inter P calleritanum electum ex una parte et decanum et quosdam canonicos ex alia vertebatur super facto archiepiscopalis electionis audiremus et fine deberemus canonico terminare. Nos autem apostolicum mandatum prosequi cupientes utramque partem ante nostram presentiam convocavimus, et in tantum fuit in causa processum quod lix est ordine iudiciario contestata. demum utraque pars nec venit nec responsalem transmisit ad terminum constitutum. cum vero postmodum actorem et reum propensius citaremus, ita respondebant ac si nunquam nobis causa conmissa fuisset. Hec autem ideo sanctitati vestre duximus referenda, ne in prosecucione mandati apostolici esse desides videamur. De illis qui deferunt appellationi, cum in conmissionibus non fit mentio de appellacione. Causam que vertitur inter cenobium de Franeto et hospitale de Larola super facto aque ductus nobis vestra sanctitas audiendam commisit. Cum autem iam esset in tantum processum quod lix contestari debebat, pars cenobii sedem apostolicam appellavit. Cui appellacioni detulimus, sicut fecere debebamus, quoniam littere ipse cum appellacionis remedio fuerant impetrate. De illis qui deferunt appellationi, cum super accessorio appellatur. Cum in causa que vertitur inter canonicos aretinos et abbatem sancte Flore super facto abbatie in qua de novo constituta ecclesia est cathedralis iuxta mandatum vestrum procederemus, et post contestacionem litis et multas allegaciones testes introduci deberent, pars abbatis fratres et speciales amicos ad testificandum inducere conabatur. Unde ne illos reciperemus, canonici sedem apostolicam appellarunt, allegantes quod non licebat abbati pugnare domesticis testimoniis. Quare appellacioni detulimus, et utramque partem ad vestre sanctitatis pedes remittimus absolutam. De illis qui non deferunt appellacioni cum super accessorio appellatur. Vestre dominacionis inmensitas nobis causam matrimonii que vertebatur inter ducem Burgundie et filiam comites de Sabadia audiendam commisit et fine canonico terminandam. Unde cum in tantum iam esset processum quod utraque pars allegacionibus et attestacionibus renunciaverat, et nos de utriusque consensu proferre deberemus sententiam finitivam, allegavit dux quod mater sua graviter egrotabat, unde recedere cogebatur. et super hoc accessorio appellavit. Nos vero — tum quia sublatum erat in litteris conmissionis appellacionis remedium, tum quia frivolum super quo appellabat omnibus videbatur — de sapientum conscilio partem ducis condempnavimus, adiudicantes quod illam retineat pro uxore sibique reddat in omnibus debitum maritale. De duobus iudicibus quorum unus suspectus habetur unde non fit in causa processus. Controversiam que vertitur inter H plebanum de Lindauia ex una parte et eiusdem ecclesie capitulum ex alia super electione ab ipso celebrata sanctitas vestra nobis audiendam conmisit et fine debito terminandam. Nos autem iuxta mandati vestri tenorem utramque partem ad nostram presentiam convocauimus, et cum parati essemus in facto procedere, pars capituli firmiter asserebat, quod alter nostrum, prepositus videlicet constanciensis, plebano est consanguinitatis proxima linea copulatus. unde appellavit, quod in causa procedere minime deberemus. Quare a cause prosecucione destitimus, quia idem prepositus hoc inficiari nequibat. De duobus iudicibus quorum unus moritur ante litis contestacionem. A sedis apostolice sanctitate causa que vertitur inter perusinvm et urbevetanum episcopos super divisione diocesani mihi et episcopo narniensi fuit sine remedio appellacionis conmissa. Cum autem ambo iuxta mandati uestri tenorem procedere parati essemus, condelegatum repentina febris invasit. unde post triduum temporalis mortis legata persolvit. Ego vero solus in causa procedere non debeo, quia non continebatur in litteris quod absque coniudice aliquid audire deberem. Unde utramque partem ad sanctitatis vestre pedes remitto. De iudicibus quibus non est iniunctum ut sententiam ferant, set allegaciones et attestaciones tenentur summo pontifici destinare. Elapso iam unius anni spacio vestra mihi sanctitas causam audiendam conmisit que vertitur inter episcopum tridentinum et eiusdem ecclesie capitulum super facto renunciacionis episcopatus ex eo quod idem episcopus in renunciacione ipsa dicebatur emisisse votum et recepisse habitum monachalem. Arduum erat negotium, et prefati magnitudine atque difficultate itineris differendum. demum licet cum labore non modico allegaciones et attestaciones utriusque partis audivi. Quas iuxta mandati vestri tenorem vobis meo sigillo inpressas transmitto. De incepcionibus pro simplicibus dictatoribus. Preterea simplices dictatores hanc incepcionem possunt facere generalem:
Placuit sanctitati vestre conmittere nobis causam que vertitur
— si non est finita; si vero finita:
que vertebatur — inter
tales,
positis nominibus litigantium,
super facto decimarum,
vel
sepulture,
vel
super facto electionis,
et sic de ceteris controuersiis. et erit illa incepcio pro universis et singulis generalis. Vel aliter:
Sedis apostolice sanctitas, que ius canonicum
et civile palmo concludit,
vel
que ligandi et solvendi optinet potestatem,
vel
que freno rectitudinis excedentium protervitates compescit,
vel
que cuilibet propria iura conservat,
vel
que urbi et
orbi presidet universo,
vel
que litigantium controversias rectitudinis
falce precidit, causam que vertebatur inter tales nobis
audiendam conmisit et fine debito terminandam.
et erit ista regula generalis, specificatis nominibus litigantium et causarum. 5) Titel de sententiis datis. De illis qui ferunt sententiam in contumaces. Cum inter episcopum vicentinum ex una parte et eiusdem ecclesie prepositum et capitulum ex alia de quibusdam prediis et decimis controversia verteretur, mihi summus pontifex causam ipsam absque appellacionis remedio audiendam conmisit et fine canonico terminandam. Cum autem utramque partem prout ordo canonicus postulat convocassem, pars episcopi non venit, nec responsalem transmisit. iterato quidem eidem episcopo terminum XV dierum prefixi. ad quem venit, et dedit caucionem iudicio sisti. postmodum vero bis et ter et uno peremptorio citatus edicto non venit, nec responsalem transmisit. Unde ipsum episcopum de plurimorum sapientum consilio tanquam contumacem condempno, et prepositum atque canonicos ab eius inpeticione de auctoritate apostolice sedis absolvo. De illis qui post litis contestacionem post allegaciones et examinaciones attestacionum non recipiendo excepciones neque deferendo appellacionem sententiam proferunt finitivam. Nos S remensis et H rotomagensis archiepiscopi super causa que vertebatur inter cantuariensem electum ex una parte et eiusdem ecclesie capitulum de electione ab ipso capitulo celebrata iudices delegati processimus iuxta mandati vestri tenorem sicut presens narracio demonstrabit. Inprimis enim utramque partem ante nostram presenciam convocauimus, et receptis prout ordo iudiciarius postulat caucionibus iudicio sisti audivimus que hinc inde fuerunt proposita diligenter. pars quidem electi firmiter asserebat, quod sine alicuius contradictione fuerat electus, et ex hoc testes xi introduxit, qui satis uniformiter queque singula dicere videbantur. capitulum namque instantissime allegabat, quod quidam ex eis ante electionem appellacionis vocem emiserant pro eo quod suffraganei contra consuetudinem ecclesie se numero eligendum aggregabant. super quo novem fuerunt introducti testes, qui diversimode referre omnia cernebantur. Fuere siquidem post contestacionem litis excepciones plurime ab utraque parte inaniter allegate. quas non admisimus ex eo quod veritatis radicem non habebant. Et ex parte capituli fuit bis et ter super frivolis accessoriis appellatum, quibus appellacionibus non detulimus, videntes quod per eas dolosa subterfugia querebantur. Auditis demum allegacionibus utriusque partis, et examinatis acutius attestacionibus in purgatorio veritatis, auctoritate apostolica que nos in hac causa in partem sollicitudinis evocauit cantuariense capitulum condempnamus, electum ab omnium inpeticionibus absolventes. Et ut hec sententia robur suscipiat et canonicum firmamentum, ipsius paginam nostrorum sigillorum munimine roboramus. 6) Kapitel des titels de criminibus aborrendis. 1. De illo qui uxorem pregnantem interfecit. 2. De illo qui in servicio domini sui multa vitia perpetravit. 3. De illo qui filium suum causa correctionis occidit. 4. De illo qui patrem instigante diabolo interfecit. 5. De illo qui matrem verberavit. 6. De illo qui fratrem carnalem interfecit. 7. De illo qui causa ebrietatis in die sancta veneris carnes comedit. 8. De monacho qui strangulavit abbatem et interfecit monachum dormientem. 9. De monacho qui toxicavit abbatem. 10. De Samno monacho et innumerabilibus iniquitatibus eius. 11. De plebano qui virum cuius uxorem cognoverat exoculavit. 12. De sacerdote qui execrabilia facinora perpetravit. 13. De illo qui presbyterum interfecit super altare. 14. De illo qui violentas manus iniecit in clericum. 15. De illo qui sodomiticum facinus perpetravit. 16. De illo qui cognovit diversa genera bestiarum. 17. De monacha que cum monacho aufugit. 18. De muliere que post adulterium accepit habitum monachalem et iterum conmisit incestum. 19. De muliere que de cella exiuit et cum sacerdote aufugit. 20. De muliere que corpus lenocinio proscripsit. 21. De muliere que virum suum pro quodam adultero toxicavit. 22. De muliere que virum suum causa cuiusdam adulteri interfecit. 7) Aus dem kapitel de peticionibus. De matrimoniis. Sanctitati vestre significat B mulier, quod — cum G nobili bononiensi civi fuisset matrimonii vinculo copulata, vir ipse coram episcopo bononiensi per falsos testes esset probare paratus quod in quarto et in quinto consanguinitatis gradu sibi esset coniuncta, ut eam suis dotibus defraudaret — mulier ipsa sedem apostolicam appellavit. Qua propter petit a sanctitate vestra, quatins aliquibus discretis viris causam conmittere dignemini, qui tales testes amittant qui suspicione careant et personas et consanguinitatis originem non ignorent. nam et ante cause decisionem res mulieris taliter faciant custodiri, quod si divortium fuerit prout ordo canonicus postulat celebratum, sibi dotes nullius appellacione obstante in integrum resignentur. De usuris. Intimat sanctitati vestre J turonensis archidiaconus, quod — cum bononiensis episcopus a felicis memorie Celestino receperit in mandatis, ut parrocianos suos quibus usuras exsolverat ad reddendum eas debita pena conpelleret, et quibus fideiussores vel pignera obligarat sua sorte faceret manere contentos — super quibus adhuc nullum conmodum de mandato apostolico reportavit. Cuius rei causa petit a sanctitate vestra, ut eidem episcopo firmiter iniungatis quod mandatum apostolicum sublato appellacionis remedio prosequatur. De symonia. Sanctitati vestre significant sorrensis et ansutrinus episcopi, quod cum bone memorie C turcensis archiepiscopus etc.
non mutatis aliquibus de hiis que in conmissionis
litteris superius continentur usque ad
postmodum. Ea propter a clemencia vestra petunt, quatenus calleritano et arboriensi archiepiscopis firmiter iniungatis, ut convocatis partibus causam audiant, et si per vicinie famam et idoneos testes electionem taliter factam fuisse constiterit, 7) Aus dem kapitel de peticionibus. De matrimoniis. Sanctitati vestre significat B mulier, quod — cum G nobili bononiensi civi fuisset matrimonii vinculo copulata, vir ipse coram episcopo bononiensi per falsos testes esset probare paratus quod in quarto et in quinto consanguinitatis gradu sibi esset coniuncta, ut eam suis dotibus defraudaret — mulier ipsa sedem apostolicam appellavit. Qua propter petit a sanctitate vestra, quatins aliquibus discretis viris causam conmittere dignemini, qui tales testes amittant qui suspicione careant et personas et consanguinitatis originem non ignorent. nam et ante cause decisionem res mulieris taliter faciant custodiri, quod si divortium fuerit prout ordo canonicus postulat celebratum, sibi dotes nullius appellacione obstante in integrum resignentur. De usuris. Intimat sanctitati vestre J turonensis archidiaconus, quod — cum bononiensis episcopus a felicis memorie Celestino receperit in mandatis, ut parrocianos suos quibus usuras exsolverat ad reddendum eas debita pena conpelleret, et quibus fideiussores vel pignera obligarat sua sorte faceret manere contentos — super quibus adhuc nullum conmodum de mandato apostolico reportavit. Cuius rei causa petit a sanctitate vestra, ut eidem episcopo firmiter iniungatis quod mandatum apostolicum sublato appellacionis remedio prosequatur. De symonia. Sanctitati vestre significant sorrensis et ansutrinus episcopi, quod cum bone memorie C turcensis archiepiscopus etc.
non mutatis aliquibus de hiis que in conmissionis
litteris superius continentur usque ad
postmodum. Ea propter a clemencia vestra petunt, quatenus calleritano et arboriensi archiepiscopis firmiter iniungatis, ut convocatis partibus causam audiant, et si per vicinie famam et idoneos testes electionem taliter factam fuisse constiterit, appellacene remota in eum deposicionis sentenciam non differant promulgare. VIII. Muster aus dem viertel büche. 1. Titel de statutis imperialibus. Exordium generale ad novas leges constituendas. Convenit imperiali celsitudini, singulorum excessus diligentius intueri, et que contra iuris ordinem fiunt imperialis moderaminis falce penitus resecare, et si quandoque nova delinquencium genera conpareant, novas leges constituere, ne transgressores per legum taciturnitatem in malis actibus valeant aliquatenus gloriari. De statuto contra illos qui nolunt imperio fidelitatem iurare. Ne transgressores malitiose querant subterfugia delinquendi, statuimus ut omnes qui fidelitatem imperio iurare denegant consuetam et parere generalibus mandatis recussant tam diu sint infames quousque ad mandatum imperii revertantur. De statuto contra milites qui preliantur in torneamentis. Intuentes quod torneamenta in quibus milites ad solam ostentacionem suarum virium preliantur fecere iam plurimos deperire, hoc generali sancimus edicto ut nullus miles in arbitrariis torneamentis bellari presumat. De statuto contra latrunculos et raptores. Nostre maiestatis auribus est relatum, quod in locis silvosis et abditis latrunculi et raptores latitant qui die noctuque spoliant viatores. Quare universis imperii fidelibus damus potestatem plenariam, ut ubicunque illos poterunt invenire ipsos absque pene metu occidant exoculent atque suspendant. Si quis autem eis impenderit auxilium vel favorem, se penam consimilem noverit incursurum. appellacene remota in eum deposicionis sentenciam non differant promulgare. VIII. Muster aus dem viertel büche. 1. Titel de statutis imperialibus. Exordium generale ad novas leges constituendas. Convenit imperiali celsitudini, singulorum excessus diligentius intueri, et que contra iuris ordinem fiunt imperialis moderaminis falce penitus resecare, et si quandoque nova delinquencium genera conpareant, novas leges constituere, ne transgressores per legum taciturnitatem in malis actibus valeant aliquatenus gloriari. De statuto contra illos qui nolunt imperio fidelitatem iurare. Ne transgressores malitiose querant subterfugia delinquendi, statuimus ut omnes qui fidelitatem imperio iurare denegant consuetam et parere generalibus mandatis recussant tam diu sint infames quousque ad mandatum imperii revertantur. De statuto contra milites qui preliantur in torneamentis. Intuentes quod torneamenta in quibus milites ad solam ostentacionem suarum virium preliantur fecere iam plurimos deperire, hoc generali sancimus edicto ut nullus miles in arbitrariis torneamentis bellari presumat. De statuto contra latrunculos et raptores. Nostre maiestatis auribus est relatum, quod in locis silvosis et abditis latrunculi et raptores latitant qui die noctuque spoliant viatores. Quare universis imperii fidelibus damus potestatem plenariam, ut ubicunque illos poterunt invenire ipsos absque pene metu occidant exoculent atque suspendant. Si quis autem eis impenderit auxilium vel favorem, se penam consimilem noverit incursurum. De statuto contra leprosos. Si ex humane condicionis fragilitate aliquos lepre morbum incurrere contigerit, sancimus ut extra civitates castella et suburbia conmorentur, ibique suam eligant habitacionem ubi frequens non sit hominum accessus, quoniam eorum flatus corumpit aerem et ex tali corupcione incorupti aliquando corumpuntur. De statuto contra zaratores et fautores eorum. Perversas et detestabiles zaratorum catervas per huius edicti constitucionem dampnamus, et tam illos qui zare ludum exercent quam eorum fautores perpetue iudicamus infamie nota signari, statuentes etiam quod ad testificandum nullo tempore admittantur: nam qui deo et sanctis eius per unius puncti defectum vel augmentum voce garrula iniuriari presumunt periurium contra quemlibet pro parvi muneris exhibitione conmittere non timerent. Idem autem de veritatoribus et ludentibus ad rigmectam fieri stabilimus. De statuto contra doctores qui scolares appretiantur. Cunctos litteratorie professionis doctores qui precio nummario scolares conducunt censemus esse infames, et auditores ipsos perpetue ascribimus servituti, quia servitutem voluntariam non debere unquam dissolvi placuit. Et Bonconpagno videtur. De statuto contra monachos et clericos qui alterant indumenta. Monacos et clericos universos qui causa studii vel criminis perpetrandi alterant indumenta, et regulares tonsuras dimittunt, ut id quod sunt esse minime videantur, fore iudicamus infames. De statuto contra illos qui assumunt habitum muliebrem. Viros, qui causa faciendi vindictam vel decipiendi aliquem assumunt habitum muliebrem vel etiam peregrinum, esse ipso iure censemus infames. Et mulieres que simile facere attemptant infamia consimili annotentur. De statuto contra cursales atque pirratas. Viros cursales quos indomita parturit Sclavonia, longobardos et orridos cappelletos, omnesque qui maria sulcant, eorumque singulos receptores, et illos qui cum eis negotiari presumunt, detestabilis iudicamus infamie nota signari. De statuto contra lenones et rufianos. Licet lenones et rofiani sint ipso iure infames, adhuc tamen sancimus ut ultima infamia prenotentur, quia dum custodire volunt extrema pudoris pudoroso debent ludibrio pudorari. De statuto contra meretricem que scienter cum leproso coivit. Meretrix vel focaria que scienter coierit cum leproso protinus conburatur, ne de conrumpcione suscepta conrumpat incautos. Notula qua doctrina datur quomodo petitiones imperatori et regibus porriguntur. Forma conponendi petitiones que imperatori et regibus porriguntur sumi possunt de forma peticionum summi pontificis per industriam providi oratoris. Nam ubi dicitur
vestre significat sanctitati,
dicatur
imperiali
vel
regali maiestati,
vel
celsitudini
seu
clementie.
Ab imperatore siquidem et regibus petuntur secularia officia, beneficia temporalia, feuda, privilegia, confirmaciones, restitucio in integrum, renovacio privilegiorum, auctoritas audiendi de appellacionibus, faciendi tabelliones, emancipandi, legittimandi, manumittendi, dandi tutores et curatores, decollandi homicidas, suspendendi et puniendi falsarios et latrones. Item petitur licencia colligendi arenam auream, fodendi minerías, cudendi monetas, recipiendi tributum seu vectigal, et recipiendi pedagium de omnibus que portantur et vehuntur in forum. Item petuntur viatica dominia navigandi et faciendi aque ductum. Item petuntur securitates, restitucio gratie, remissio pene, tutela, et libertas. 2. Titel de consultacionibus et responsivis. Interrogant custodes carcerum imperatorem quid facere debeant de captivis. Maiestatem vestram duximus litteris presentibus consulendam, quid de filio quondam regis Tancredi, et Margarito ammirallio maris, atque archiepiscopo salernitano, quos de mandato vestro tenemus in carcere vinculatos, facere debeamus. Responsiva imperatoris. Jubemus, ut filio quondam regis Tancredi et Margarito ammiralio maris occuli evellantur, et Salernitanus episcopus decolletur. Si sacrilegus debet evadere penam propter locum sacrum ad quem confugit? Ab imperiali maiestate querimus edoceri, si sacrilegus qui fugit ad locum sacratum debeat inpunitus relinqui. Responsiva imperatoris. Non videmus, quod ille qui locum sacrum violare presumit debeat per loci sacri refugium evadere iudicium ulcionis. Si debitor tenetur vendere liberum filium ad instantiam creditorum? Qui omnia moderatur et regit, vos orbi preposuit universo, ut iura legalia pro tuicione iusticie conservetis, et ubi dubia emerguntur digna vos maiestate regnantis interpretari dignetur, quia cuius est condere ipsius et interpretari, sicut lex ipsa proclamat. Titius filium suum Sempronio pro quadam quantitate pecunie obligavit. demum cum debitor non sit solvendo, sibi a creditore iubetur ut filium suum vendere non postponat. Quare ab imperiali celsitudine postulamus, ut nos velit solucionem huius questionis docere, videlicet si hac vel consimili occasione lex vendi corpus liberum patiatur. Responsiva imperatoris. Ab humane condicionis primordio universi homines liberi nascebantur. set postmodum quidam iure gentium, quidam iugo captivitatis, quidam etiam quia se vendi minus provide permittebant, cooperti fuere velamine servitutis. Unde nemo dicitur libertatem conferre, set reicere quoddam velamen servitutis quo libertas esse dignoscitur obumbrata. Multo magis ergo, si liber homo non recepit extimacionem, non valet servili umbra velari, etiam si se ipsum in casu consimili exponeret ad vendendum, quoniam ad hoc induci aliquo gravamine videretur. nam et libertas in tantum est favorabilis, quod sub extimacionem pretii non cadit, nec potest constringi alicuius vinculo servitutis. IX. Muster aus dem fünften büche. 1. Aus dem Titel de elymosinis conferendis das vorletzte kapitel: opinio Boncompagni de restrictione unius exordii in lateranensi concilio celebrata. Si auderem ponere hos in celum, dicerem quoniam in lateranensi concilio fuit trita semita falsariis in restrictione unius exordii demonstrata, quia postquam in aliquibus litteris invenitur:
quoniam ut ait apostolus omnes stabimus ante
tribunal Christi
, quilibet dicit: hec est forma conmunis. Private siquidem littere a privatis personis melius cognoscuntur, et falsarii errare valerent in bivio set non in via, maxime cum rerum varietas tot dubitaciones inducit quot species in se noscitur continere. Laudabile siquidem fuisset atque conmendacione dignum, si triplex psalterii varietas in unam esset formam reducta. 2. Titel de litteris citatoriis. De primis litteris citatoriis per totum regulariter variatis. Religionis christiane moderator summus pontifex causam que vertitur inter vos pro facto heretice pravitatis in hunc modum nobis audiendam conmisit:
Innocentius epitcopus servus servorum dei.
et ponatur tota epistola papalis. Et ita semper fieri debet in primis litteris citacionis. Finita quidem epistola ita procedat orator: Jdeoque paternitati
vel
fraternitati vestre
vel
tue —
vel
discrecioni vestre
vel
tue,
vel
tibi
vel
vobis — mandamus, ut tertia feria proxima parati et instructi ad respondendum secundum iusticiam nostro vos conspectui presentetis.
Vel aliter:
mediator dei et hominum summus pontifex causam etc.
Vel
placuit vicario Christi et magistro katholice fidei,
vel
mediatori dei et hominum —
vel
: placuit illi qui habet plenitudinem potestatis,
vel
: placuit santitati sedis apostolice,
vel
: placuit apostolice sanctitati — conmittere nobis
vel
mihi causam etc. Et est notandum, quod in primis citatoriis litteris ex parte iudicum
precipere
non debet poni nisi in casu forte quia non postulat ordo iuris. De secundis citatoriis regulariter variatis. Significamus
vel
intimamus
vel
notum facimus fraternitati
vel
discrecioni vestre
vel
tue, vobis
vel
tibi, quod summus pontifex nobis causam que vertitur inter vos et actrebacensem canonicam audiendam conmisit.
Vel
: Qualiter summus pontifex
vel
dominvs papa causam que vertitur inter vos nobis audiendam conmiserit et fine debito terminandam, aperte novistis. Unde si miramur, non est mirum, quod ad statutum
vel
prefixum terminum non venistis, neque alicuius inpedimenti causam per aliquem responsalem allegare curastis. Quare vobis precipendo mandamus —
vel
vobis auctoritate domini pape ac nostra,
vel
auctoritate legacionis qua fungimur,
vel
delegacionis, vobis districte precipiendo mandamus,
vel
sub pena beneficii et officii
vel
sub interminacione anathematis iubemus — quatinus in tali termino parati et instructi ad iusticiam faciendam et recipiendam apud talem locum
vel
in tali loco nostro vos conspectui presentare curetis. Alioquin in vos sententiam tanquam in contumaces feremus,
vel
non differemus ulterius promulgare. De responsivis cum excusacione ac postulacione termini in principio et in fine variatis. Gaudemus plurimum et letamur, quod summus pontifex causam que inter nos et tales vertitur vobis —
vel
sapientie vestre,
sive
industrie,
vel
dominacioni,
aut
paternitati — audiendam conmisit, quia firmiter credimus et speramus, quod penes vestram sanctitatem nullum in iure nostro patiemur defectum. Verum si scivissetis inpedimentum quod nobis occurrit, nulla fuissetis ammiracione conmoti, quod ad primam et secundam citacionem secundum vestrum mandatum non venimus respondere parati. Preterea nullum potuimus habere advocatum qui pro parte nostra sicut expedit responderet. Cuius rei causa benignitatem vestram suppliciter exoramus, quatinus usque ad talem diem nobis terminum prorogetis, vel inducias conferatis, vel nobis terminum dignemini prorogare. Cum ad preces terminus prorogatur. Assercioni vestre fidem simpliciter adhibentes vobis terminum quem petitis prorogamus, vos attentius conmoventes, ut in preceptis nostris ulterius nos deludere non velitis,
vel
deludere minime presumatis, quia nullum reportabitis de inobedientia vestra profectum. De litteris perhemtoriis in fine regulariter variatis. Aperte videmus, et nobis incognitum non existit, quod in prima secunda et tertia citacione nos deludere voluistis, ad excusandum excusaciones in dolis et machinationibus frivolis inania respondentes. Nunc autem sub hoc uno peremptorio vobis precipiendo mandamus, quatinus in tali termino ad exhibendum caucionem iudicio sisti nostro vos non differatis conspectui presentare. Alioquin in causa procedere minime differemus —
vel
procedemus in causa — prout iuris ordo requirit,
vel
in ipsius cause cognicione secundum iuris ordinem procedemus,
vel
raciones alterius partis nichilominus audiemus,
vel
ipsi cause de sapientum consilio finem debitum inponemus,
vel
non differemus causam ipsam fine canonico terminare,
vel
in vos tanquam in contumaces canonicam sententiam proferemus. Promulgatur interdicti sententia, et statuitur terminus ultra quem contumaces sunt exconmunicati. Propter inobedientiam et contumaciam vestram in vos interdicti sententiam promulgamus, statuentes quod si usque ad talem terminum ad exhibendum caucionem iudicio sisti non veneritis sitis exconmunicacionis vinculo innodati, quam exconmunicacionem auctoritate summi pontificis faciemus per circumpositas ecclesias promulgari. Notula de huiusmodi materiis inveniendis. In huiusmodi quippe materiis tanta posset fieri extensio perorrandi, quod ipsa prolixitas fastidium generaret. nam huiusmodi littere originem habent a iure canonico et civili. Unde orator inspicere debet, quando causa fuerit appellacione remota conmissa vel sine appellacione, aut qualiter fuerit super principalibus et accessoriis appellatum. Consideret etiam causarum varietates, diversitates negociorum, tergiversaciones, machinaciones, fraudes et dolos parcium. Et si non fuerit instructus in iure, interroget subtilius indices delegatos et assessores, quorum auctoritate atque consilio sunt queque singula pertractanda. Item queruntur aliquando salaria post contestacionem litis pro iudicibus, assessoribus, notariis, nunciis. super quibus et aliis principalibus et accessoriis ultra sufficientiam in canonico iure tractatur. 3. Titel de literis que fiunt pro testibus cohercendis. Mandant iudices delegati aliquibus, ut iurent testimonium perhibere veritati. Super causa que vertitur inter tales vestrum testimonium postulatur. ideoque vobis per presentía scripta mandamus, quatinus testimonium veritati perhibere curetis. Littere preceptorie ad illos qui noluerunt testimonium perhibere veritati. Credimus quod sine occasione aliqua veritati deberetis testimonium perhibere. set vos id facere neglexistis. unde miramur. Nunc autem ex auctoritate sedis apostolice qua fungimur vobis districte precipiendo mandamus,
vel
sub pena beneficii et officii
vel
sub interminacione anathematis vobis iubemus, quatinus omni dilacione postposita perhibeatis testimonium veritati. Tercio loco inducunt penam exconmunicacionis, si post visionem litterarum non fecerint. Quia prius mandatum et postea preceptum nostrum contempnere presumpsistis, vos exconmunicacionis vinculo innodamus, si post harum visionem testimonium non perhibueritis veritati. Rogant delegati iudices senem religiosum, ut iuret testimonium perhibere. Sanctitatem vestram duximus in domino exortandam, ut super causa que vertitur inter tales testimonium perhibere velitis. Excusacio senis propter habitum religionis et senectam. Cum iam de seculo fugerim et conversacionem reliquerim mundanorum, miror quod me vultis trahere ad secularia iuramenta. Preterea sum vir annosus, immo iam in senecta et senio constitutus. Unde vobis duxi humiliter supplicandum, ut considerantes non dico religiosum set religionis habitum et etatem decrepitam in qua consisto michi deferre in hac parte velitis. Suadent iudices quod magis tenetur propter illa duo testimonium perhibere. Cum dei et hominum mediator ad aliud non venerit nisi ad perhibendum testimonium veritati, quia ipse deus est veritas, meritorium esse credimus quod vos exortamur ad perhibendum testimonium veritati. Nam et in hoc vos religionis habitus non excusat, quia tunc religio esse videbitur fructuosa, cum discordie per vestrum testimonium sopientur. Porro annosa etas ad fovendum veritatem vos magis inducit, quia in hore senium sapientia reperitur et constantia illibata. Ea propter vos in domino securius deprecamur, ut nostre benignius velitis condescendere voluntati. Notula doctrinalis. Illi autem quibus deficiunt materie perorrandi recurrant ad titulos in quibus de testibus pertractatur. X. Muster us dem sechsten büche. 1. Aus dem titel de litteris securitatis die drei letzten kapitel. Littere quibus aliquis rogatur ut det securitatem et recipiat pedagium. Nobilitatem et magnitudinem vestram duximus litteris presentibus rogitandam, quatinus latoribus presencium I et B civibus florentinis generales litteras concedatis, quibus universis hominibus vestri districtus firmiter iniungatur, quod nullus eos offendere in personis vel rebus presumat. Ipsi autem semper volunt solvere pedagium constitutum. et insuper uterque illorum unam libram piperis pro conmendacione sua singulis annis persolvet. Notula doctrinalis de invencione consimilium materiarum. Hoc genus conmendacionis est quedam species tributi, vel pedagii, vel temporalis securitatis, quoniam ad tempus huiusmodi redditus persoluntur, id est donec mercatores illi conversari vel transire volunt per terram illorum dominorum. et quandoque talis conmendacionis redditus perpetuatur. Item quandoque pro huiusmodi securitatibus inpetrandis confertur solum sigillum, ut in terris illorum dominorum qui multum a suis timentur. et quandoque dantur nuntii usque ad tuta loca. De litteris que conferuntur pro securitate cum sigillo sine salutacione. Notum sit universis hominibus nostri districtus, quod latoribus presencium mercatoribus placentinis has litteras dedimus nostro sigillo inpressas, mandantes atque districte iubentes, ut nullus eis vel eorum nuntiis in personis vel rebus molestiam aliquam inferat vel gravamen. Si quis autem eos offendere in aliquo presumpserit, indignacionem et iram nostram incurret, et iudicium non poterit evadere ulcionis. 2. Titel de torniamentis et nuptiis. De ilio qui sollicitat aliquem militem ut vadat ad torniamentum. Sonus per diversas partes Gallie iam exivit, quod aliquot principes et milites infiniti debent in proximo pentocoste ad torneamentum in Flandria convenire. Ut recipiatis igitur sollempnioris fame augmentum, vos duximus propensius exortari quatinus ad tante iocunditatis et exultacionis conventum venire nullatenus postponatis. De illo qui dissuadet ne vadat De sano et saniori consilio non procedit, quod ad torneamentum debeatis in Flandriam properare, et presertim cum in huiusmodi torneamentis aliquando perpetuum odium generetur, et plurimi sepius occidantur. fit rerum amissio in contencionibus expensarum pro solo vento fame. quam vos pro istiusmodi vanitatibus acquirere non oportet. De illis qui suos amicos invitant ad novam militiam vel nuptias. De nostri beneplacito genitoris et consilio amicorum procedit, quod in pasca roseo militarem gloriam assumamus, et ducamus filiam comitis de Sabadia in uxorem. Ad summam igitur quasi totius honoris nostri vos tanquam preelectos consanguineos et amicos propensius invitamus, rogantes ut duplici glorie nostre velitis prout expedit interesse. Responsio cum affectione. Gloriosus epistole vestre tenor multiplici nos fecit gloria reflorere, quia in eo plenius intelleximus quod in pasca roseo roseam et famosam ducetis uxorem, et cum nova sponsa novam militiam assumetis. Unde pre gaudio sumus velud aquile renovati. qui pennas leticie ultra solitum assumentes ad vestram solempnitatem quasi volando iocundius veniemus. Notula doctrinalis. Qui non potest aut non vult, ad titulum de impedimentis ut sepe notavi recurrat. 3. Aus dem titel de remuneracionibus ioculatorum. De inventore cancionum. Quanti nominis quanteve fame sit Bernardus eventator, et quam gloriosas fecerit canciones et dulcisonas invenerit melodías, multe orbis provincie recognoscunt. Ipsum ergo magnificentie vestre duximus conmendandum, liberalitatem vestram rogantes attentius ut eum ob nostre amicitie interventum honorabilius remunerare velitis, scientes nobis fuisse gratum plurimum et acceptum quod vestre militie atque nuptiis voluit interesse. De violatore. Latorem presentium H qui violam scit tangere in dulcore ad vos duximus destinandum, rogantes ut eum remunerare nostre dilectionis intuitu debeatis. De liratore vel symphonatore. Litteras nostri sigilli munimine roboratas vestre duximus amicitie destinandas, rogantes ut latori presencium E remuneracionem vice nostra sicut expedit conferatis, scientes quod hic novit cantare cum lira et tangere mirabiliter simphoniam. De zitharedo. Ad vos hunc transmittimus citharedum, rogantes ut si cordas iocunde fecerit consonare iocundum sibi premium tribuatis. De arpatore vel rotatore. Virum curialem pariter et famosum, qui arpam vel rottam super omnes in omnimoda varietate sonorum tangere conprobatur, vestre nobilitati attencius conmendamus, rogantes quatinus munus vestrum eius operi et sciencie coequetur. De saltatore. Lator presentium nomine Saltarellus ex re nomen habere videtur, quia saltat ut cervus et ascendit sicut muscipula super cordas. Unde rogamus, quatinvs vice nostra ei de suo velitis respondere labore. De illo qui scit volucrum exprimere cantilenas et voces asininas. Lator presentium nomine Falandrellus effectum per vocem nititur imitari, quoniam horis officio exprimere cernitur diversas volucrum cantilenas, et quod est mirabilius sic tercias promere nititur asininas quod si foret absens esse asinus crederetur. Unde illum a vobis conpetencius remunerari optamus. De quodam ceco mirabili. Lator presentium nomine Pasaioculare omnes cecos superat in videndo, quia licet non habeat oculos ea tamen per ymagines et ferrea instrumenta ostendit que videntes etiam ostendere non valerent. Unde quia ethimologiam sui nominis imitatur, idcirco debet in muneribus copiosius honorari. De litteris generalibus pro quolibet ioculatore ac ioculatrice. Latorem
sive
latricem presentium P, ioculatricem
sive
ioculatorem, qui
vel
que nostre curie
vel
nupciis voluit interesse, curialitati vestre attencius commendamus, rogantes ut eum
vel
eam nostre dilectionis intuitu remunerare velitis. Notula qua doctrina datur de iocosis nominibus ystrionum, et quomodo Widoguera palatinus Tuscie comes secundum interpretaciones nominum consueverit deludere histriones. Huiusmodi siquidem ystriones sibi nomina iocosa imponunt, vel quod per diversitatem nominum sint magis famosi, aut quod de suo nomine trahant materiam coniocandi, aut audientes provocentur ad risum. Unde Widoguerra palatinvs Tuscie comes ex talium nominum interpretacionibus multos ioculatores derisit. Unus quidem in vulgari tale nomen habebat, quod litteraliter picam significabat: unde illum coegit ascendere in arborem ad volandum. Item duo simul ad eum venerunt, quorum unus vocabatur Malanotte, et alter Maldecorpo. unde illum qui vocabatur Malanotte nudum posuit super tectum, dum ningeret et flaret boreas ex adverso. Maldecorpo autem fecit inter duos ignes nudum prosterni, et corpus tam diu cum axungia porcina fricari donec alcius proclamaret:
bene sum liberatus.
Similiter quidam ystrio vocabatur Abbas. unde sibi fecit totum caput abradi relicto parvo circulo capillorum. Et ita secundum nominum interpretaciones delusit sepe quam plures. Item in quodam pascha plurimi ad eum venere. qui cum post triduum remuneracionem peterent incessanter, elegit ex eis quasi centum ystriones qui videbantur esse rurales, et iussit eos ascendere non parvum cumulum palearum, super quem tam diu stetere coacti donec ignis quem undique fecit apponi aliquid tangeret de indumentis, et barbis pariter et capillis. Nota quod hic titulus rarissime vel nunquam indiget responsivis. 4. Titel de fideiussoribus et mutuatoribus. Littere quibus aliquis nobilis rogat amicum quod pro ipso debeat fideiubere. Pro guerris torneamentis et nuptiis celebrandis coacti sumus expendere infinita, sicut vestra desiderabilis amicicia non ignorat. Nunc autem ad vos tanquam ad securum portum recurrentes dilectionem vestram attentius deprecamur, ut apud Bro coloniensem negociatorem pro nobis in duobus milibus marcharum fideiubere curetis, absque dubio scientes quod maiorem debemus a nostris hominibus recipere peccunie quantitatem, unde in proximo cuncta in integrum persolvemus. Responsio qua significatur quod exaudivit rogamina postulantis. Justa vestrarum precum tenorem, quas loco suscepimus mandatorum, pro vobis in mille marchis argenti ad pondus coloniense fideiubere curavimus, habentes in desiderio magnitudini vestre nunc et semper in quibuscunque poterimus deservire. Littere quibus aliquis nobilis rogat amicum quod sibi mutuet aurum, et promittit de collecta persolvere totum. De amicicie vestre sinceritate plurimum confidentes vos confidencius et securius deprecamur, ut nobis mille auri uncias mutuare velitis, procul dubio scientes quod in proximis kalendis iunii per terram nostram collectam faciemus fieri generalem, et postmodum totam peccunie quantitatem persolvi. Notula qua notantur ea pro quibus nobiles recipere mutuo peccuniam conpelluntur. Hee sunt cause que magnos viros conpellunt mutuo recipere peccuniam: frequens hospitalitas que fit causa curialitatis, fideiussio pro amicis, dona que conferuntur ad laudem guerre, sediciones, cause vel placita, visitacio curiarum, desponsacio feminarum, amor mulierum, ludus alearum vel zare, egritudo et inopinata rerum ammissio, peccunie accepcio sub usuris, gula, ebrietas, negligentia, controversiarum incursus, et inprovidencia rei familiaris. Unde illi qui mutuant vel fideiubent considerare debent propensius omines causas predictas, nisi forte sint suppositi potentibus, quia frequenter contingit quod domini a suis fidelibus petunt mutuo sine spe reddendi. De illo qui rogat quod sibi aliquis peccuniam acquirat mutuo. Amiciciam vestram, de qua plene confidimus, rogitamus ut nobis mille libras mutuo acquiratis, quoniam usque ad kalendas ianuarii proximas tenemur pro dote filie nostre solvere non parvam peccunie quantitatem. Nos autem per congrua pignera et iuramentum nostrum tam de capitali quam usura securitatem faciemus omnimodam creditori. Littere quibus aliquis consulit ne tali debeat mutuare. Amicicie vestre duxi firmiter consulendum, quod tali non debeatis peccuniam mutuare, aut pro eo fideiubere, quia maiorem partem possessionum suarum iam pignori obligavit, immo sicut audivi — et verum esse credo — domus eius tribus est fideiussoribus obligata, et quisque creditor sibi credit obligacionem specialiter esse factam, unde illorum aliquis erit in fine delusus. Preterea de iuramento non curat. et si curaret necessitas illum cogeret periurare. Littere quibus ille qui fideiussit debitorem sollicitat ad solvendum. Ecce appropinquat terminus solvendi peccuniam quam mutuo recepistis. Unde vos duxi attendus premonendos, ut ante quam veniat terminus sitis ad reddendum parati, quia creditor intendit ad nundinas properare, unde vobis terminum nullomodo remutaret, et ego pro fideiussione paterer non modicum detrimentum. De illo qui rogat ut sibi terminus prorogetur. Quia de sinceritate amicicie vestre tanquam de nobis ipsis confidimus, idcirco vos in quantum possumus deprecamur ut terminum remutari nobis usque ad duos menses faciatis. et tunc parati erimus vos ab omni fideiussionis ligamine relaxare. Nunc autem multis et variis sumus negociis impediti, et iam non possumus peccuniam invenire. Vos autem interim aliquod exhibebitis salarium creditori, usuram etiam si oportuerit augmentando. Littere quibus aliquis conqueritur de illo cui peccuniam mutuavit. Operuit confusio faciem meam, quia sub velamine promissionum vestrarum fallax et periurus appellor. iam enim quinque termini preteriere quod polliciti fuistis solvere pecuniam creditori, et vestrum promissum effectui non mandastis. Unde fideiussionis onere pereo, et vos mei non dignamini recordari. Preterea in remutacionibus terminorum exhibui salaria, et conduplicavi usuram. set nunc quid faciam ignoro, quia ulterius non potero terminum inpetrare. De lacrimabili conquestione illius qui omuia sua et filios causa fideiussionis obligavit. Audite vicini, et attendite populi de longe, et ascultate diligenter gravamen et miseriam quam pacior pro tali pro quo universa que habui et habere potui creditoribus obligavi, dedi salaria, duplicavi usuras, consumpsi mobilia, possessiones distraxi, et nunc filii mei detinentur in carcere vinculati, et ego vagor undique panem cum lacrimis queritando. Ad illum ergo convertam sermonem, pro quo mille marchas iam expendi, et proprios filios obligavi, et dicam: quousque oblivisceris mei? quando pones consilia in anima tua, ut respicias dolorem et miseriam meam, et absolvas filios meos a tetro carcere in quo pro te detinentur captivi? de me vero non curo, immo parabo gladium quo me decolles, si filios meos non duxeris absolvendos. Notula doctrinalis. Preterea de istiusmodi satis est in hoc titulo breviter pertractatum ex eo quod in titulo de scolasticis viris de consimilibus satis dictum est. Illi autem qui non possunt vel nolunt fideiubere vel solvere quod postulant absque omni doctrina sciunt excusaciones facile invenire. 5. Aus dem titel de potestatum electionibus. Notula qua doctrina datur quare quidam romani cives semper Romanorum consules appellantur. Magni quidem romani viri et capitanei antique ac generose prolis, sive habeant civitatis officium sive non, semper Romanorum consules appellantur. et isti semper intersunt magnis consiliis urbis in capitolio et senatu absque aliqua speciali electione nel vocacione. et ideo semper Romanorum consules appellantur. Notala copiosa de haiusmodi materiis inveniendis. Possunt circa huiusmodi electiones oriri materie infinite, quoniam electores aliquando aliquos eligunt, cavillose illis feudum modicum assignantes ad hoc quod officium non assumant. unde illi aliquando recusant venire, et aliquando vocaliter pollicentur se absque feudo velle subire laborem. Item quidam ex eis consulunt, ut propter parvitatem feudi relinquant, quia non est utile consumere bona patrimonii pro inanis glorie fastu. Item alii sunt qui consulunt in contrarium, dicentes non esse propter parvitatem feudi aliquatenus relinquendum, et maxime cum sit gloriosius habere honorem quam lucrum, quia lucrum perit set honor permanet in eternum. Item dici potest, quod hic honor erit aliorum bonorum, inductiuus, et multa ex hoc honore lucra poterunt provenire. Item dici potest, cum quanto fuerit receptus honore, et quomodo episcopus cum toto clero pulsatis campanis eum receperit, et quomodo milites venerunt ei obviam et bigurdizabant, et populus cum ramis arborum psallendo sibi occurrit, et qualiter psallebant virgines in choreis, vel forte quanta fuerit discordia in adventu suo, et quomodo multi dolebant. Item suaderi potest, quod talis vel talis male vel bene talem rexerit civitatem, utiliter vel inutiliter se habuerit erga vel contra rem conmunem, unde illum esse vel non esse in hoc officio assumendum. Item suaderi potest, quod homines de sua prole semper fuerunt amici vel inimici nostre civitatis. Item suaderi potest, quod sit vir catholicus et heresis extirpator, vel quod sit hereticus et Christiane religionis precipuus inimicus, unde est vel non est ad hoc officium promovendus. item quod sit in omnibus negociis fortunatus vel infortunatus, item quod sit largus vel avarus, parcus vel prodigus, item quod sit constans, vel mobilis et inconstans. item quod sit formosus vel deformis, item quod sit strenuus in armis, vel pusillanimis et effeminatus, unde est vel non est — et maxime tempore guerre — ad hoc officium promovendus, quoniam principis fortitudo est quasi murus in bello, vel pusillanimitas potestatis reddit pusillanimes bellatores. item dici potest, quod sit nimium senex vel iuvenis. item dici potest, quod facile precio corrumpatur, vel quod nunquam esset peccunia que ipsum faceret a veritatis tramite deviare. item semper dilexit vel odivit bonos, et cum viris sapientissimis vel sceleratissimis voluit conversari. Item rogantur aliquando amici, ut consenciant vel non consenciant electioni eius. Item consulitur electo, ut non foveat partem, vel quod talem partem studeat diligentius confovere, quoniam aliter non poterit dominari. Item significat aliquando conmunitas civitatis cui preest, quod bene vel male se habeat in regimine illo. Item rogantur aliquando potestates et iudices de sentenciis ut ferantur vel non ferantur, de possessionibus ut restituantur vel non restituantur, de condempnandis in pecunia, de proscribendis per maleficia, de latronibus captivatis ut absolvantur vel non absolvantur. Item repetuntur feuda ab illis qui a dominio repelluntur, vel a successoribus potestatum que ante terminum in civitatibus moriuntur. Nam circa hec et consimilia tanta posset propter varios rerum eventus materiarum extensio provenire, quod prius deficeret tempus quam sermo. Ergo recurrat orator ad titulum de electionibus clericorum, et per exempla similitudines atque contrarietates facilius valebit principalia et accessoria circa huiusmodi materias invenire. 6. Titel de testibus. Littere quibus aliqua potestas aliam rogat potestatem quod tales conpellat ad perbibendum testimonium veritati super causa que vertitur inter quosdam pro magna peccunie quantitate. Illustris et nobilissimus vir H de Mormoreto nostre civitatis civis quosdam convenit cum quibus diu sub nostro examine litigavit pro magna peccunie quantitate. Cum autem iam sit tantum processum in causa quod testes sint hinc inde producti, et nil restet ad sententiam proferendam nisi quod pars H dicit se quosdam testes habere in civitate Cremona quos absque vestro patrocinio inducere ad testificandum non potest, amiciciam vestram rogamus attencius, ut illos quos vobis duxerit nominandos ad perhibendum testimonium veritati secundum iuris ordinem conpellatis, et ipsorum testium dicta scribi per manum publicam facientes nobis per latorem presencium inpressa vestri sigilli munimine transmittatis. Littere quibus postulantur testes super causa cuiusdam mulieris pro dote. Nobilis mulier I in civitate vestra nobilem sicut novistis accepit maritum. qui sublatus de medio diem clausit extremum. Nunc autem occasione dotis et donacionis causa vertitur in presentia nostra inter ipsam et fratres quondam mariti. Unde illa vult inducere testes de civitate vestra, qui pactis et convencionibus interfuisse noscuntur. Set conmunitatis vestre iudex illos recipere testes recusat, asserens quod non licet illi domine pugnare domesticis testimoniis. unde ipsa ius suum consequi non valet. Quare amiciciam vestram rogamus, ut aliquem sapientem virum Bononiam dirigatis, qui cum sapientibus nostris videat et diligendus perscrutetur si testes illi sunt legittime admittendi, quia firmiter credimus quod iudex vester sit precio vel precibus vel amore coruptus. Littere quibus postulantur testes super causa que vertitur inter mercatores. Apud nundinas pruini Io et A latores presencium cum R Monaldi pactum de quibusdam torsellis fecerunt, quos idem R sub omni periculo et eventu fortune reducere usque Vercellas debebat. Unde orta est controversia inter eos. et causa sub plurimis est iudicibus ventilata. nunc autem in nos concorditer conpromiserunt, hac tamen condicione retenta quod causam ipsam mediante iusticia terminemus. Nos autem ad sententiam procedere non valemus, nisi quosdam testes habeamus quos I et A in districtu vestro asserunt conmorari. Quare magnitudinem vestram rogamus, ut illos quos vobis lator presencium nominabit conpellatis testimonium perhibere veritati, et ipsorum dicta per manum scribi publicam faciatis, nobis roborata vestri sigilli munimine destinantes. Littere quibus postulantur testes pro utraque parte. Inter I et A quedam causa vertitur, que non potest absque vestro patrocinio terminari, quoniam utraque pars testes habere non valet qui morantur infra vestrum districtum. Quare vestram altitudinem deprecamur, ut illos conpellatis perhibere testimonium veritati. Littere contra illos qui excusaciones inveniunt ut non iurent. Mortalium astucia cavillosa invenire nititur semitas falsitatis, ut sub velamine sanctinoie occultare valeat veritatem. Ecce quidam se votum asserunt emississe quod iurare non debeant nisi violencia inferatur. unde tales non possumus inducere ad iuraudum ut testimonium perhibeant veritati. Ideoque vestram altitudinem exoramus, quatinus eos pena peccuniaria constringatis quod iurare testificari et veritatem dicere non postponant. Notula de inpedimentis et simulacionibus testium. Illi autem qui rogantur bene scient occasiones et excusaciones plurimas invenire si noluerint vel non potuerint postulata effectui mancipare. Item illi qui testificari deberent, aliquando dimittunt pro amore, aliquando pro timore, aliquando pro precio. unde fingunt, se votum emississe, vel infirmari, vel ire peregre. aut se tam diu absentant quousque tempus labatur. Preterea si defuerit hic aliquid oratori, recurrat ad quartum librum et legat titulum de testibus, in quo plenius de consimili materia pertractatur. 7. Titel de mercatoribus. De mercatore qui rogat socios quod de Alexandria revertantur. Non sine causa dolemus plurimum et miramur, et omnes consanguinei et amici nostri non sine ammiracione turbantur, quod tam longo tempore in Alexandria permansistis, et nobis non curastis de vestro statu aliquid intimare. Ea propter vestram socialem amiciciam in quantum possumus deprecamur, quatinus de vestrarum personarum statu et disposicione rerum nos certificare curetis, et quam cicius potestis festinetis redire, sine dubio scientes quod piper cinamomum et omnia genera specierum carissima sunt in parte occidentis. Responsiva cum excusacione. Iam biennium est elapsum quod propter obsidionem Damiate soldanus Babilonie de Alexandria non permisit egredi christianos. set iam promisit quod octavo idus aprilis nos et alios cum omnibus mercimoniis redire permittet et tunc auxiliante domino collabimus et revertemur cum numerosa et copiosa multitudine specierum. Preterea noveritis, quod sani sumus, set non alacres, quia dilectissimus socius noster A quasi per unius anni spatium valida egritudine laboravit, et ita demum obiit in kalendis augusti Alexandrie, ubi congregatis hominibus christianis corpus eius in cimiterio beati Marchi sepelivimus cum honore. Verum tamen omnis amaritudo nostra in dulcedinem est conversa, ex quo certi sumus quod egrediemur de domo Pharaonis. Notula qua doctrina datur quod epistole mercatorum debent simplici stilo componi. Mercatores in suis epistolis verborum ornatum non requirunt, quia fere omnes et singuli per idiomata propria seu vulgaria vel per corruptum latinum ad invicem sibi scribunt et rescribunt, intimando sua negocia et cunctos rerum eventus. 8. Aus dem titel de depositis. Quot modis fiunt deposita. Quidam sua deponunt apud religiosas personas, alii deponunt apud aliquos laicos qui boni esse creduntur, alii apud hospites quorum noticiam habent vel cum quibus sunt casualiter hospitati, alii apud mercatores vel campsores. Item quidam deponunt tantum ad custodiam, alii ad custodiam et causa lucri, et alii causa timoris. De signis depositorum. Quidam tempore deposicionis faciunt fieri publica instrumenta. Item quidam faciunt alphabeta que per medium dividuntur. et remanet una medietas alphabeti apud depositarium, et aliam depositor secum portat. Item deposita sigillorum impressionibus consignantur, et ita sigillata et superscripta redduntur. Item quandoque stringitur aliquis digitus, vel pes pedi supponitur, vel ostenditur anulus vel cultellus aut aliquid aliud, prout fuit conmuniter ordinatum. XI. Narracio auctoris in fine huius operis. Deo vivo et vero sit laus, quia sex libros huius voluminis cohoperante sancti spiritus gratia consumavi. Nunc autem precor omnes et singulos qui emolumentum percipiunt de hoc labore, ut felicem optent requiem inventori, quem infiniti scorpiones venenosis caudis pungere nitebantur, post cuius dorsum canes plurimi latraverunt set ante ipsius faciem contremuerunt omnium labia invidorum. De recitacionis tempore. Recitatus equidem fuit hic liber, approbatus, et coronatus lauro, Bononie apud sanctum Johannem in monte in loco qui dicitur Paradisus, anno domini m.cc.xv. septimo kalendas aprilis, coram universitate professorum iuris canonici et civilis, et aliorum doctorum et scolarium multitudine numerosa. De tempore dacionis. Item datus et in conmune deductus fuit Padue in maiori ecclesia, in presentia domini Alatrini summi pontificis cappellani, tunc apostolice sedis legati, venerabilis Jordani paduani episcopi, Ciofredi theologi cancellarii mediolanensis, professorum iuris canonici et civilis, et omnium doctorum et scolarium Padue commorancium, anno domini m.cc.xxvi. ultimo die mensis marcii.Ut dictandi facultas quasi Cedrus Libani exaltetur, vos, dilecti, quibus adest propositum in dictaudi facultate largius militandi, cum diligenti affectione bona suscipite, que Bonus, humiliter eius professor, de thesauro celesti munere concesso dictatoribus preparavit, per que secundum stilum curie utriusque parabit iter epistolaris dictaminis perspicaciter dictatori. Cesset igitur omnium, invidia detractorum, cinicorum dentes in se dentibus contrahautur. Erubescant impii qui rubiginoso morsu auri fulgorem denigrare satagunt, nec operi detrahant, nec auctori. Ceterum contuentes ista oculo non liventi, commendanda commendent et benigne corrigant, si quid ex imperfectione inventionis humane fuerit corrigendum. Ad effectionem itaque dictaminis sumentes exordium, primo de ipso quedam generalia, secundo specialia que ad epistolam pertineant supponamus. DE DICTAMINE. QUID SIT DICTAMEN ET UNDE DICATUR Dictamen est ad unam quamque rem congrua locutio et decora; «ad unam quamque rem» ideo dicitur, quia, ut ait Boetius, omnis res ad loquendum proposita potest esse materia dictatoris. Unde Horatius: Quidlibet audendi semper fuit equa potestas. «Congrua» vero dicitur latinitate sermonis; «decora», compositione verborum pariter et ornatu. Hec enim tria, videlicet:
rectitudo, compositio
et
ornatus
insignitum reddunt eloquium dictatoris. De hoc ergo dicitur: Dictat perfecte qui pulchre, qui bene recte. Dictamen autem dicitur a dictando, quoniam, ut Tullius ait, hec scientia maxime in exercitatione consistit. QUIBUS REBUS HEC FACULTAS ACQUIRITUR Hanc quidem facultatem tribus rebus possumus adipisci, videlicet:
arte, usu
et
imitatione
. Ars est collectio preceptorum que dat certam viam rationemque dicendi. Imitatio est qua cum diligenti ratione impellimur ut aliquorum similes in dicendo effici valeamus. Exercitatio est usus assidue consuetudoque dicendi. De his ergo eleganter dicitur: Rem tria perficiunt: ars, cuius lege regaris, Usus, quem serves, meliores, quos imiteris. Ars certos, usus promptos, imitatio reddit Artifices aptos: tria concurrentia, summos. QUID HEC FACULTAS CONTRAHAT A TOTO TRIVIO ET AD QUAM PARTEM PRINCIPALITER REDUCATUR Et quamvis hec facultas reducatur ad eloquentiam trivialem, quia totum trivium ad dictaminis complementum noscitur pertinere (nam gramatica illuminat intellectum, dialectica fidem prestat, rethorica facit velle: que tria multum expediunt dictatori, quia suum est facere ut ea, que dicit, intelligant auditores, intellecta credant et creditis acquiescant), tamen substantialiter sub rethorica continetur. De cuius consideratione ista quinque principaliter esse dicuntur, scilicet:
inventio, dispositio, memoria,
elocutio
et
pronuntiatio
. Inventi o, ut ait Tullius, est excogitatio rerum verarum aut verisimilium que causam probabilem reddant. Dispositio est ordo et distributio rerum demostrans quid quibus in locis debeat collocari. Memoria est firma animi rerum, verborum et dispositionis perceptio. Elocutio est idoneorum verborum et sententiarum ad inventionem accomodatio. Pronuntiatio est vocis, vultus, gestus moderatio cum venustate. Ex his colligitur quod dictator debet esse in inveniendo subtilis, in disponendo cautus, in pronuntiando modestus, in memorando sollers, in eloquendo conspicuus. Que cum inseparabilia sint et invicem colligata, perfectum reddunt in omni causarum genere oratorem. DIFFINITIO ORATORIS Orator est vir bonus dicendi peritus, qui in publicis et privatis negotiis plena et perfecta eloquentia utitur. DE OFFICIO EIUSDEM Officium oratoris est de his rebus dicere posse, que ad usum civilem sunt legibus et moribus institute, cum assensu auditorum, quoad eius fieri potuerit. Hoc ideo dicitur quia, sicut Aristoteles inquit in
Topicis
, nec orator omnino suadebit, nec semper sanabit medicus, sed, si ex contingentibus nil omisit, disciplinam perfectam dicitur habuisse. DE TRIBUS GENERIBUS CAUSARUM QUE AD ORATOREM PERTINENT Tria sunt causarum genera que ad oratorem pertinere noscuntur:
demonstrativum, deliberativum, iudiciale
. Demonstrativum est quod consistit in laude aut vituperatione alicuius certe persone. Deliberativum in consultatione consistit, suasionem et dissuasionem continens. Iudiciale vero est quod, in controversia positum, accusationem, petitionem cum defensione dicitur continere. Sed quia de his ad presens non intendimus, ad generales figuras dictaminis transeamus. DE TRIBUS FIGURIS SIVE STILIS Generales ergo figure dictaminum tres dicuntur, que stili etiam nuncupantur, scilicet:
humilis, mediocris
et sublimis
. Humilis est illa que usque ad usitatissimam puri sermonis consuetudinem est dimissa, ut in
Evangeliis
et
Sacra Scriptura
sepe videmus. At mediocris censetur que constat ex altiore neque tamen eximia et ornatissima dignitate verborum, ut in
Epistolis
Pauli et
Elegiis
Ovidianis. Sublimis vero ex magna et ornata verborum constructione conficitur, ut in Gregorii
Moralibus
et Lucano. DE VITIIS COLLATERALIBUS Circa predictas figuras quedam collateralia vitia sunt vitanda. Nam: Mala sunt vicina bonis, errore sub ipso Pro vitio virtus crimina sepe tulit. In humili enim figura vitandum est
aridum
et
exangue
; in mediocri
fluctuans
et
dissolutum
; in sublimi vero
turgidum
et
inflatum
, exempla quorum in
Mirre
opusculo requirantur. DE HIS TRIBUS QUE IN OMNI DICTAMINE REQUIRUNTUR Cum itaque sint tres elocutionum figure, sciendum est quod tria in omni exquisito dictamine requiruntur, scilicet
elegantia, compositio
et
ornatus
, qui a Tullio « dignitas » nominatur. Primum est adeo necessarium, quod sine ipso nullum potest dictaminis edificium permanere: secundum et tertium in sententia et verbis efficiunt venustatem. De his ergo per ordinem videamus. DE ELEGANTIA Elegantia est que reddit orationem latinitate puram et explanatione perspicuam. Latinitas orationem servat ab omni vitio gramatice artis puram. Vitia contraria latinitati sunt
barbarismus
et
soloecismus
et decem vitia his annexa, velut determinatur in Mirra. Explanatio est que usitatis verbis et propriis, - seu competenter aliunde translatis, orationem reddit dilucidam et apertam.
Usitata
verba sunt, que in cotidiano sermone vertuntur.
Propria
, que ipsi rei, de qua loquimur, conveniunt per naturam.
Traslata
vero sunt que de una significatione ad consimilem non invite trahuntur, ut:
Pratum ridet
. DE COMPOSITIONE Compositio est lepida distinctionum complexio per « cola », « comata », « periodosque » distincta. « Lepida » dicitur, idest suavis et equabiliter perpolita.
Coma
est puctum cum virgula sursum ducta, quando nec sententia nec constructio est perfecta; et. talis distinctio dicitur «suspensiva».
Colum
est punctum sine ulla virgula, quando videlicet constructio est perfecta sed adhuc pendet intentio dictatoris; et talis distinctio vocatur «media» sive «constans».
Periodus
est puctum cum virgula deorsum ducta, quando constructio nec sententia plus dependet; et talis distinctio dicitur «finitiva». De his tribus distinctionibus familiare traditur hoc exemplum:
Cum inter omnes virtutes caritas obtineat principatum
, ecce com a;
non est sine ipsa virtutum certa possessio
, ecce colum;
in qua est omnium illarum posita certitudo
: ecce periodus. Notandum tamen est quod unum coma per se stare non potest, colum vero sic, ut si dicam:
Per exibitionem
operum perfecta dilectio demonstratur
. Si ergo ex uno membro clausula contexatur,
monocolon
vocabitur, sed ad modum periodi est punctanda, ut:
Paupertas bene composita pro divitiis computatur
. DE LEGE CLAUSULARUM Et quoniam de clausula fecimus mentionem, quid sit clausula videamus. Clausula est plurium distinctionum continuatio, ambitum perfecte sententie comprehendens; abusive tamen, sicut una vocalis est sillaba, sic est quandoque clausula « unimembris ». Debemus tamen attendere diligenter quod, sicut in aliis rebus, ita in clausulis, est mediocritas observanda. Nam clausule nimis curte, licet expediant, raro tamen conveniunt dictatori, quia penuriam quandam in sententia indicant et sermone. Longe vero, nimis sua prolixitate spiritum dictatoris fatigant et animos tedio afficiunt auditorum. Mediocritas vero servatur si ex duabus, vel tribus, vel ex quattor, vel quinque distinctionibus clausula contexatur. Si vero sex, vel septem, vel plura membra receperit, videbitur nimium tediosa, tamen apud auctores, maxime istoriografos, multotiens toleratur; et talis clausula
perimonolexis
dicitur in Rethorica Marciani. Hec in magnis epistolis rationabiliter est sustinenda, sicut in illis que ab imperiali aula quandoque vel a sede apostolica destinantur. CLAUSULARUM EXEMPLA De his ergo exempla per ordinem subiungamus. a) BIMEMBRIS Bimembris clausula hec est:
Largitas facit claros,
sed avaritia reddit homines odiosos
. b) TRIMEMBRIS Trimembris est ista:
Qui bene loquitur

et male vivit, 
ille voce propria se condemnat
.  e) EX QUATTUOR Ex quattuor ita fiat:
Divitie temporales contemni debent,
quoniam cum labore queruntur, et timore possidentur, 
amittuntur maximo cum dolore
.  d) QUINQUE MEMBRORUM Quinque membrorum clausula ista erit:
Semper in civitate quibus mille sunt opes
bonis invident,  malos extollunt,  vetera odere,  nova exoptant, 
odio suarum rerum cuncta desiderant permutar i
. e) SEX MEMBRORUM Ex membris vero sex clausula conficitur in hunc modum:
Meretricem debet fugere vir discretus,
quia polluit corpus,  consumit opes,  debilitat vires,  denigrat animam, 
et totum hominem vas diaboli esse facit
.  f) SEPTEM MEMBRORUM Ex septem vero membris clausula est:
Qui esurientem cibat

et potu reficit sitientem, 
qui vagos benigne recipit,  qui infirmos properat visitare,  qui nudos operit,  et miseros consolatur, 
ille meretur a domino benedici
. Sunt tamen quandoque clausule dependentes, ita quod una desiderat aliam subsequentem; quod facit intentio dictatoris, vel aliqua dictio suspensiva. DE DISTINCTIONE Nunc quid distinctio sit, videamus, quoniam ex distinctionibus clausule est integrum membrum, dictiones debita ordinatione contexens et sententias a nexu dubitationis expediens; et hec « thesis» grece, latine dicitur « positura ». Huius tres sunt species, videlicet:
dependens, constans
et
finitiva
, idest: coma, colum et periodus. DE SUBDISTINCTIONE Subdistinctio est quandoque utilis dictatori, que non est membrum integrum elausule, sed pars distinctionis aliquam determinationem distinguens vel ambiguum intellectum, ut:
Interficere reginam bonum
est, timere nolite
. Similiter in hoc exemplo:
Et si omnes consentieritis,
ego non contraddico
. Per intervalla, que puncta vocamus, tam distinctiones quam subdistinctiones deciduntur. Ideo videndum est quid sit punctum. PUNCTUM Punctum est signum segregans intellectum et spiritum recreans prolatoris; fit autem in scriptura et voce, ubi est defectus coniunctionis, ut:
Te diligo,
te honoro
. Sed ubi coniunctio est, punctum non est necessarium scripturale, quamvis utile sit vocale, ut:
Ignis
aurum examinat et virtus in adversitate probatur
. In fine tamen clausule punctum recte ponitur scripturale, quamvis a coniunctione sequens clausula inchoctur. a) Fit in scriptura sed non in voce, cum circumpunctatur aliqua littera unius nominis vicem gerens, ut: .
R. suo domino quam plurimum reverendo
; b) Fit in voce sed non in scripto, ubicumque subdistinctio locum habet. e) Similiter, cum precedente verbo sequitur participium quodammodo clausule inceptivum, ut si dicam:
Indigentie mee dignemini subvenire, scientes me
sine vestro subsidio non posse amplius in literali studio
permanere
. Quidam aliter incipiunt, quia: Velle suum cuique est, nec voto vivitur uno. DE CURSU ET FINALITATE DISTINCTIONUM Restat ut de lepida iunctura dictionum et finalitate distinctionum, que cursus dicitur a modernis, breviter nunc dicamus. Sciendum est igitur quod in elegantissima serie dictionum hec cautela est maxime observanda, ut ea principium teneant, que magis continuam orationem faciant et venustam, media vero teneant que minus habent ponderis et splendoris, finem autem que maiori passu cursitant suffragio sillabarum hoc firmiter observato quod monosillabe dictiones et que numerum quattuor excesserint sillabarum numquam in fine locum audeant detinere. Non enim dictiones modice vel immodice debent esse distinctionum ullatenus finitive. DICTIONES CELERES DE COMMUTATIONE DICTIONUM CELERIUM ET TARDARUM Ad urbanitatem bene loquendi spectat dictiones celeritatis impetum facientes interpositione longarum invicem retardare, ut si dicas:
Invidus nimium carpitur,
aliena felicitate contabescens
; et tu misce tardas et celeres dictiones, sic dicens:
Invidus aliena carpitur
felicitate, nimium contabescens
. DE LONGANDIS CURTIS ET CURTANDIS LONGIS Si vero dictio nimis curta venerit in dictamen, per compositionis elongabitur incrementum et, si qua nimis longa inveniri contigerit, per substractionem compositionis vel per sincopam merebitur mutilari, dummodo sententia non ledatur nec usui contradicat; ut si pro hac dictione
potiri
dixeris
perpotiri
, vel pro
exaudivistis
dicere volueris
exaudistis
. DE FINIBUS DISTINCTIONUM I REGULA Circa finalitatem distinctionum taliter est secundum stilum Romane Curie distinguendum. Si penultime dictionis penultima sillaba sit acuta, debet sequi dictio trisillaba finitiva, cuius penultima producatur hoc modo:
Peccatum quodlibet in confessione
lavatur
. II REGULA Quod si fieri non potest, ex monosillaba et bisillaba compleatur, ut:
Seminemus in terris que annuente
Domino recolligere valeamus in celis
. III REGULA Potest etiam sequi dictio tetrasillaba competenter, cuius penultima brevietur, hoc modo:
Ad finem laudabilem
non perveniunt que mala sunt inchoata principio
. IV REGULA Idem fit ex monosillaba et trisillaba dictione, cuius penultima brevietur, hoc modo:
Legum ultionem
non fugiat, qui legibus obviare non timuit
. QUATTUOR ALIE REGULE DE FINALITATE Si vero penultime dictionis penultima sit correpta, quattuor modis tunc poterimus distinctionem finire: Primo, si quadrisillaba subiungatur, cuius penultima sillaba sit producta, hoc modo:
Numquam cessat
avarus pecuniam cumulare
. Secundo, si ex monosillaba et trisillaba fiat idem, ut si dicam:
Pecuniam congregare non cessat tam
cupidus quam avarus
. Tertio, si ex duabus sillabis idem fiat, ut:
Liberalis gaudet omnia bonis impendere larga manu
. Quarto, ex duabus monosillabis et bisillaba dictione sic idem posse fieri non negamus, hoc modo:
Cum sepe vota hominum sint iniusta, non quicquid
optant, sed magis quod ad ipsorum salutem pertinet,
id - est dandam
. QUE FINALITAS SIT URBANIOR Per hec ergo duo generalia documenta octo modos finiendi clausulas iam habemus ita quod, si aliter contingat, non erit ibi lepida complexio dictionum. Et nota quod urbanius est ut precedentis distinctionis dictio finitiva penultimam sui corripiat, et suam producat penultimam sequentis clausule dictio finitiva, hoc modo:
Privilegium meretur amittere, qui concessa sibi abutitur
potestate
. Potest tamen fieri e contrario, ut si dicam:
Infelicem
exitum sortiuntur, que malo sunt inchoata principio
. Et hoc de compositione lepida sufficiat sub compendio nunc dixisse iuxta consuetudinem curialem. Verumtamen hoc aliter a Gallicis, aliter a Tullio et aliter a sede apostolica observatur. Gallici enim ordinant dictiones per imaginarios dactilos et spondeos; Tullius vero per singulorum pedum artificium; tradidit hanc doctrinam, unde sine lege metrica stilum eius non potest aliquis observare. Amodo de ornatu, qui vocatur dignitas, videamus. DE DIGNITATE Dignitas est que orationem exornat et pulchra varietate distinguit; et vocantur colores huius modi «dignitates», quia, sicut diversorum corporum varii sunt colores, ita et orationes debent varias dignitates habere. Primo ergo colores verborum, secundo sententiarum per ordinem sub compendio hic ponamus. DE COLORIBUS VERBORUM REPETITIO Repetitio est eum ab una eademque dictione sumuntur principia continenter, hoc modo:
Te colo,
te laudo, te glorifico, tibi plaudo
; et vocatur a Grecis iste color
anaphora
. . CONVERSIO Conversio est per quam non primum, verbum continenter repetitur, sed postremum ut:
Memento
quod sicut lutum feceris me, et in pulverem reduces
me
, etc. et vocatur iste color
anadiplosis
a Donato. COMLPEXIO Complexio est que utramque predictarum exornationum complectitur, hoc modo:
Benedicite
omnia opera Domini Domino, benedicite celi Domino
, etc. et dicitur iste color
exocensis
. TRADUCTIO Traductio est que facit ut idem verbum crebrius repetitum non modo non ledat animum, sed concinniorem orationem reddat, hoc modo:
Qui nihil
habet in vita iocundius vita, is non potest vitam colere
cum virtute
; et vocatur
epanodos
, CONTENTIO Contentio est eum ex contrariis rebus conficitur oratio, isto modo:
Inimicis te placabilem et amicis
implacabilem prebes
. « Contraria » hic dicuntur quelibet adversantia; et vocatur iste color
antiteton
. EXCLAMATIO Exclamatio est que conficit significationem doloris aut indignationis per alicuius rei compellationem, hoc modo:
Te nunc adloquor, Iesu Christe, cuius
pretioso sanguine sumus de manu hostis liberati. Sacerdotes enim sanctuarii tui fecerunt te morte turpissima
condemnari
. et vocatur iste color
apostrophe
. INTERROGATIO Interrogatio est que orationem superiorem confirmat, hoc modo:
Cum igitur hec omnia faceres,
utrum animos auditorum a republica removebas,
an non?
et vocatur
pisma
iste color. RATIOCINATIO Ratocinatio est per quam ipsi a nobis rationem poscimus, quare quidque dicamus, et crebro a nobis poscimus uniuscuiusque propositionis explanationem, hoc modo:
Bene maiores hoc statuerunt
ut, quem armis cepissent, nullum regem vita privarent. Quid ita? Quia facultatem quam nobis dedisset fortuna iniquum erat in eorum supplicio consumere, quos eadem fortuna paulo ante in statu amplissimo collocarat. Quid quod exercitum contra duxit? Desino meminisse. Quid ita? Quia viri fortis est eos hostes putare, qui de victoria contendunt, sed, qui visti sunt, eos homines
iudicare
; et dicitur
erothema
. SENTENTIA Sententia est oratio sumpta de vita que, aut quid sit, aut quid esse oporteat in vita, convenienti brevitate ostendit, hoc modo:
Hic vere dicitur esse liber,
qui nulli turpitudini servit
. Sunt tamen quedam sententie que ratione indigent confirmari, ut si dicam:
Omnes bene vivendi rationes
in virtute consistunt, pro eo quod sola virtus in sua permanet potestate. Omnia enim preter illam sunt
posita sub fortuna
. Sententia licet multum offerat ornamentum, raro tamen convenit interponi, quoniam magis pertinet ad morale; et dicitur
parabola
iste color, quem nos consuevimus « proverbium » nominare. CONTRARIUM Contrarium est quod ex duabus rebus diversis alteram breviter confirmat, hoc modo:
In campo
non metuis quem de collibus deiecisti
et iste color dicitur
antiteton
, sicut et ipsa con MEMBRUM Membrum orationis est res breviter absoluta sine sententie totius demonstratione que aliud membrum orationis expectat, hoc modo:
Et inimico proderas
et amicum ledebas et tibi ipsi minime consulebas
Grece
colon
dicitur iste color. ARTICULUS Articulus dicitur cum singula verba intervallis distinguntur cesa oratione, hoc modo:
Fides
spes, caritas provehunt nos ad vitam eternam
; et dicitur
coma
. CONTINUATIO Continuatio est densa verborum frequentatio cum absolutione sententiarum; et vocatur
periodus
iste color. Fit autem elegantissime tribus locis, scilicet in
sententia, contrario
atque
conclusione
. COMPAR Compar appellatur, quod habet in se membra orationis, que constant ex pari fere numero sillabarum, ut:
Alii fortuna felicitatem dedit, huic virtutem industria
comparavit
; et color iste vocatur
rithmon
. SIMILITER CADENS Similiter cadens dicitur cum duo vel plures casuales dictiones similiter eisdem casibus efferuntur, ut:
Hominem laudas egentem virtutis, habundantem
felicitatis?
et vocatur
omoeptoton
. SIMILITER DESINENS Similiter desinens est dictionum casu carentium consimilis terminatio, ut si dicam:
Turpiter
audes facere, nequiter studes dicere
. Possunt et similes isti duo colores concurrere hoc modo:
Perditissima ratio est amorem petere, pudorem
fugere, diligere fortunam, negligere famam
; iste color nominatur
omoeteleuton
. ANNOMINATIO Annominatio est cum ad idem verbum et nomen acceditur commutatione vel additione unius littere aut litterarum, sillabe vel sillabarum, ut ad res dissimiles verba similia commodentur; et hoc habet fieri multis modis: a) per substractionem littere ut:
Hic
veniit antequam Romam venit
; b) per additionem littere, ut:
Quos
iste vicit, protinus ferro vincit
; c) per mutationem temporis vel accentus, ut:
Ista non est curia, sed cura
; d) fit aliis s modis pluribus, exempla quorum se offerunt; et vocatur
paronomasia
. SUBIECTIO Subiectio est cum interrogamus adversarios aut querimus a nobis quid contra nos dici possit, deinde subicimus quod oportet dici aut non oportet, ut nobis auxilio sit futurum vel adversario nociturum, hoc modo:
Quero unde sit ille tantam pecuniam consecutus.
Amplum illi patrimonium est relictum? At bona pa- tris omnia venierunt? Hereditas aliqua sibi venit? Dici non potest, quia nullus heredem voluit hunc habere. Pretium aliquod ex lite vel ex iudicio non recepit, sed etiam vinctus est magni debiti sponsione. Cum igitur, sicut omnes videtis, non sit his rationibus hic ditatus, aut illi nascitur aurum domi, aut illicite pecunias istas
cepit
. Vocatur autem iste color
cataprolepsis
. GRADATIO Gradatio est superioris verbi repetitio, priusquam ad verbum inferius procedatur, hoc modo:
Istis
quodlibet licet, et quod licet possunt, et quod possunt
facere non formidant
; et dicitur
climax
. DIFFINITIO Diffinitio est que alicuius rei breviter et absolute proprias amplectitur potestates, ut:
Civitas est
hominum multitudo ad eodem iure vivendum societatis
vinculo adunata
; et dicitur iste color
ethimologon
. TRANSITIO Transitio quid dictum sit quidve dicendum breviter comprehendit, hoc modo:
Audistis qualis fuerit
isti parens, nunc autem qualis hic parenti fuerit
audiatis
; et dicitur
metaipon
. CORREPTIO Correptio est que, sublato eo quod dictum est, aliud ponit magis idoneum loco eius, ut:
Iohanni
patruo immo patri et domino plurimum reverendo
; et dicitur
antipodosis
. OCCUPATIO Occupatio est quando nos dicimus preterire vel nescire vel nolle dicere quod tunc maxime dicimus, ut si dicam:
Pretereo tua furta, periuria et rapinas et
ad id, de quo iudicium est, revertor
; et vocatur
parenthesis
. DISIUNCTUM Disiunctum est cum unicuique clausule redditur suum verbum eodem existente supposito vel diverso, ut:
Populus Romanus Numantiam delevit, Carthaginem
transtulit, Fregellas evertit
; et dicitur iste color
ypozeusis
. CONIUNCTIO Coniunctio est cum primis et sequentibus partibus verbum interpositum est reddendum, hoc modo:
Forme dignitas aut morbo deflorescit aut etiam
vetustate
; et dicitur
zeuma
a « medio ». ADIUNCTIO Adiunctio est a superiori vel ab inferiori zeuma; et vocatur
omoptoton
. a) A superiori, ut:
Legit Socrates atque Plato
; b) ab inferiori, ut:
Aut morbo, aut vetustate forme
dignitas deflorescit
. CONDUPLICATIO Conduplicatio est, ratione amplificationis aut commiserationis, eiusdem verbi aut plurium repetitio, ut:
Fuit quondam, fuit in hac republica virtus
; vel sic:
Commotus non es, cum tibi mater pedes amplexaretur,
commotus non es
? Iste color dicitur
epanalepsis
; geminatio dictionis dicitur
epizeusis
. INTERPRETATIO Interpretatio est que non iterat idem verbum, sed quod positum est commutat, eadem significatione retenta, hoc modo:
Iudei Christum crucifixerunt,
filium Dei in patibulo posuerunt
; et dicitur
polyptoton
. COMMUTATIO Commutatio est eum due sententie discrepantes ita commutantur quod a priore posterior priori contraria deducitur, ut si dicam:
Esse oportet ut vivas, non
vivere ut edas
; et dicitur
antimetabole
. PERMISSIO Permissio est cum voluntati alicuius nos ex toto subicimus, ut si dicam:
De persona et rebus meis
vestrum libitum faciatis, quoniam iussioni vestre parere
in omnibus sum paratus
; et dicitur epitacope. DUBITATIO Dubitatio est cum de duobus aut pluribus quid dicendum sit potius, nos ostendimus dubitare, hoc modo:
Primus homo, nescio parens an vipera nominandus,
nos paradisi gaudiis spoliavit
; et dicitur iste color
asperidos
. EXPEDITIO Expeditio est cum, multis rationibus variatis, quibus aliqua res fieri potuit, cetere tolluntur, illa sola quam intendimus remanente, hoc modo:
Christus
passus est vel causa sui, vel nostri; non causa sui, quia
peccatum non fecit; ergo passus est causa nostri
; et vocatur
procatalepsis
. DISSOLUTUM Dissolutum est quod, coniunctionibus de medio sublatis, cum quadam separatione profertur, ut:
Vitium subcumbit, virtus regnat, natura triumphat
; et vocatur
asinteton
. PRECISIO Precisio est cum inchoatus sermo relinquitur imperfectus, ut si dicam:
Ista mulier, sepe suam...
tacebo, ne dicam aliquid me indignum
; et dicitur iste color
elypsis
. CONCLUSIO Conclusio est que breviter colligendo infert id quod provenit ex predictis, hoc modo:
Si igitur reverendos
facere nequeunt dignitates, si ultro improborum contagione sordescunt, si mutatione temporum splendere desinunt, si gentium existimatione vilescunt, quid est quod in se habeant pulchritudinis expetende
nedum aliis tribuant
? et vocatur iste color
epilogus
. DE DECEM COLORIBUS SEQUENTIBUS Decem colores alii qui sequuntur ab usitata verborum potestate recedunt et quasi novam induunt venustatem. Omnes etiam
tropi
a gramaticis nominantur; quorum primus grece dicitur
onomatopeia
, latine
nominatio
. NOMINATIO Nominatio est cum rem aliquam propter necessitatem non suo verbo, sed alio idoneo, nominamus, hoc modo:
Fragor civitatis auditur et iste fenerator a
populo sibilatur
. PRONOMINATIO Pronominatio est acceptatio grati vocabuli pro ingrato, vel e contrario, ut:
Recordare, Domine patrum
nostrorum, Abraham, Isaac et Iacob
; vel sic:
Videte
quid Sillano principi sit agendum
; et dicitur
antonomasia
. DENOMINATIO Denominatio est que trahit orationem a rebus finitimis et propinquis, ut:
Crux liberavit nos a
morte
, idest « crucifixus »; et dicitur
metonimia
. CIRCUITIO Circuitio est rei simplicis per quandam circumlocutionem descriptio, ut si dicam: Christi misericordia nos salvavit, idest « Christus misericors »; et dicitur iste color
perifrasis
. TRANSGRESSIO Transgressio permutat ordinem naturalem quandoque in propositione, et tunc vocatur
perversio
, ut:
Aures ad nostras
; quandoque in aliis partibus,. et tunc vocatur transiectio, ut:
Tuam deprecor honestatem
; et vocatur
isteronproteron
. SUPERLATIO Superlatio transgredit veritatem, ut:
Tu es
candidior nive vel lucidior sole
; et dicitur
iperbole
. INTELLECTIO Intellectio est cum pars pro toto accipitur vel e contrario, ut:
Anime filiorum Israel intraverunt
Egiptum
, idest « ipsi filii »; et:
Hic situs Pheton
, idest « corpus Phetontis ». Idem vocatur
sinedoche
. ABUSIO Abusio est que pro verbo certo et proprio utitur simili et propinquo, ut:
Vires breves, parva statura,
longum consilium; oratio magna, parvus sermo
; et si
hospitium
dicas « domum »; et vocatur
cataclisis
. TRANSLATIO Translatio est cum verbum ex sua significatione, interveniente idonea similitudine, in aliam rem tranfertur, ut:
Pratum ridet
; et:
Litus aratur
; et vocatur iste color
metaphora
. PERMUTATIO Permutatio est oratio aliud verbis, aliud sententia demonstrans, ut:
David superavit Goliam
, idest « Christus diabolum »; et dicitur
allegoria
. DE COLORIBUS SENTENTIARUM Verborum coloribus expeditis, sententiarum colores breviter percurramus, quia non solum verba, sed etiam sententias convenit exornari. DISTRIBUTIO Distributio est in res plures aut personas quedam negotiorum certa partitio, ut:
Beati pauperes
spiritu; beati mites; beati qui lugent
etc.; et hec exornatio est valde copiosa, quia breviter plurima comprehendit. LICENTIA Licentia est quedam grata reprehensio in maiores, hoc modo:
Propter vestram potentiam plurimi vos
contemnunt
. DIMINUTIO Diminutio est quedam sententie atenuatio causa benivolentiam comparandi, ut:
Ego autem sum
minimus apostolorum, qui non sum dignus apostolus
nominari
. DESCRIPTIO Descriptio est que rerum consequentium expositionem continet cum perspicua et dilucida gravitate, hoc modo:
Nisi dominus obstiterit huic tyranno
,
quasi leo dominabitur omnibus violenter, acuens dentes
in cuiusque fortunas, incursum faciens in omnes amicos
et pariter inimicos
. DIVISIO Divisio est que rem a re removens utramque absolvit oratione subiecta, hoc modo:
Cur est egris medicina
utendum? Si statutus imminet dies mortis, procul dubio morientur; et si terminus vite longior est
concessus, absque ulla medicina prorsus evadent
. FREQUENTATIO Frequentatio est cum res in tota causa disperse coguntur in unum locum, hoc modo:
A quo tandem
vitio abest iste? Sue pudicitie proditor est, aliene insidiator, cupidus, intemperans, petulans et superbus, impius in parentes, ingratus amicis, superioribus contumax, equalibus tediosus, in inferiores crudelis, intollerabilis
quoque cunctis
. EXPOLITIO Expolitio est eum in eodem loco manemus et tamen aliud atque aliud dicere tunc videmur. Hoc fit dupliciter: primo eum eandem rem dicimus verbis mutatis; secundo cum de eadem re dicimus diverso modo, verbis pluribus et diversis. Et iste color ad sermocinantes pertinet et multum exornat dictatoriam facultatem. Exempla eius non ponimus causa prolixitatis vitande. COMMORATlO Commoratio est ad id, quod est in nostra causa firmissimum, frequens regressio, ut melius in memoria teneatur. Exemplum non ponimus, quia quilibet in sua causa poterit hoc videre. Et potest hoc fieri tam per eadem verba, quam etiam per diversa, dummodo non videatur precedentia expolire. CONTENTIO Contentio est per quam contraria referuntur, ut:
Vos in commodis huius lugetis, iste in vestra
calamitate letatur
. Et nota quod in
contentione verborum
verba contraria contrariis celeriter referuntur, sed hic res contrarie contrariis assignantur. Unde iste color potest . sine verborum contentione contingere, ut:
Illi sunt
lepores, hi leones
, idest:
Illi sunt debiles, isti fortes
. SIMILITUDO. Similitudo est oratio res diversas assimilans non iuxta corporis figuram, ne sit imago, et absque certa persona, ut discrepet ab exemplo, ut:
Sicut desiderat
cervus ad fontes aquarum, ita desiderat anima mea ad
te, Deus
. EXEMPLUM Exemplum est alicuius facti aut dicti preteriti cum certi auctoris nomine prepositio; et hoc a Grecis dicitur
paradigma
, ut si dicam:
Noli esse superbus,
ne tibi accidat ut Lucifero, qui de celo propter
superbiam est deiectus
. Exempla quandoque rem faciunt plus ornatam, quandoque magis dilucidam et apertam, quandoque plus verisimilem et probabilem, quandoque magis perspicuam et quasi ante oculos intuendam. IMAGO Imago est forme cum forma collatio iuxta similitudinem corporalem, ut:
Christus surrexit a mortuis
quasi leo fortissimus de cubili
. Quandoque fit ut in invidiam trahat, hoc modo:
Iste quasi camelus divitiarum pondere honeratus, defert
pecuniam, sed non confert.
. Quandoque fit ut in contemptum ducat, hoc modo:
Iste quasi coelea cum suarum rerum substantia se
abscondens cum tota domo tacitus ut pereat auferetur
. Ita enim contingit de multis miseris, qui ad modum testudinis se occultant, et ipsi a milvo, idest a diabolo, raptu tacito rapiuntur. EFFECTIO Effectio est forme corporis alicuius effectio quedam satis intelligibilis et expressa; et vocatur iste color
catacrismus
, et fit hoc modo:
Is de quo loquor
est rufus, brevis, canus, incurvus, habens in mento
etiam cicatricem
. NOTATIO Notatio est cum alicuius natura certis describitur signis, scilicet quando per dicta vel facta virtus aut vitium alicuius notatur, hoc modo:
Hic anulum
cum sinistra demonstrat, quia extimat ut gemme nitor
et auri splendor ab omnibus videatur; servum alio nomine
nunc appellat, ut credatur ab ignorantibus quod habeat multos servos. Aliud absconse precipit puero, aliud in aperto, comedenti hospiti sic blanditur. Sipho ligneo sis contentus, quoniam oportuit me vasa cuidam
argentea commodare
. Iste autem color in comediis maxime habet locum. SERMOCINATIO Sermocinatio est cum alicui persone sermo attribuitur sue conveniens dignitati, ut de Christo legimus et Iudeis.
Ipse enim dicebat: « Ego demonium
non habeo, sed honorifico patrem meum » - Illi vero
dicebant: « Samaritanus es tu et demonium habes »
. Hec exornatio multum valet quoniam aliter liber, aliter servus, aliter peritus, aliter imperitus; aliter iuvenis, aliter senex introducitur ad loquendum. Unde Horatius Intererit multum Davusne loquatur an heros. CONFORMATIO Conformatio est quando res muta, vel absens vel inanimata vel mortua, introducitur ad loquendum, ut si dicatur:
Ego Mors de primis parentibus
triumphavi, sed in Christi resurrectione succubui
. Valet autem iste color in conquestione vel indignatione; et a gramaticis
prosopopeia
vocatur. SIGNIFICATIO Significatio est que plus in suspicione relinquit quam sit positura in sermone. Fit autem quinque modis : scilicet per exuperationem, ambiguum, consequentiam, abscissionem, similitudinem. Per exuperationem, ut:
Iste qui iactat se talem
gramaticum, nec unam litteram bene novit
. Per ambiguum, ut:
Opto plurimum te valere
; potest enim hoc verbum « valere » in bona parte accipi et in mala; nec semper omnis ambiguitas est vitanda. Fit etiam per consequentiam significationis, ut si dicas filio sacerdotis :
Quiesce tu, cuius pater Christum
immolat in altari
. Quandoque per abscissionem, ut eo preciso, quod incepimus dicere, minor suspicio relinquatur, hoc modo:
Satis est hec mulier nobilis et formosa. nuper tamen
cum quodam..sed nolo plus dicere
. Fit per similitudinem cum aliquam rem introducentes nihil amplius dicimus, sed ex eo significamus quid sit in consimili sentiendum, hoc modo:
In divitiis
nemo speret; mortem Crasso divitie intulerunt
; et vocatur iste color
aposiopesis
et pertinet ad res ipsas. BREVITAS Brevitas est res ipsis verbis tantummodo necessariis expedita, ut in Simbolo apparet:
Christus
conceptus est de Spiritu Sancto, natus de Maria Virgine,
passus sub Pontio Pilato, crucifixus, mortuus et
sepultus
. Brevitate vero utimur quando longum sermonem materia non requirit, vel quando non licet diutius immorari. DEMONSTRATIO Demonstratio est cum res ita verbis esprimitur, ut geri negotium et res manere ante oculos videatur. Et hec exornatio in exordio et narratione precipuum locum habet, utpote perfectissima omnium exornationum, quoniam comprehendit et que sunt ante rem, in re, post rem, et rebus sequentibus aut circumstantibus non recedit. Hoc autem in passione Christi totum videri potest, si breviter cursum volumus totius intellegere passionis. Hec de dignitatibus sententiarum sufficiant. EXPLICIT DE COLORIBUS GENERALES SENTENTIE AD USUM BENE EXORDIENTIUM Rethoricis coloribus sub compendio prelibatis, quasdam generales sententias secundum ordinem alphabeti duximus subiungendas, antequam ad specialia descendamus, que tam in exordiis quam in reliquis epistole partibus expediunt .plurimum dictatori. A Amor divinus est rebus omnibus preferendus. Amantium rixe redintegratio procul dubio est amoris. Arescit in brevi ramusculus qui fomentum non suscipit a radice. Alienum est a gratia donum diutius expectatum. Avaritie crimen non effugit qui dare timet quod duplicatum recipit dum impendit. Amica est turpitudinis omnis pars que non convenit suo toti. Arbor iure creditur succidenda que fructum non facit in obsequium plantatoris. Anxiatur mens nimium, dum promissione trahitur futurorum. Ars bellandi, si non previdetur quando fuerit necessaria, non habetur. Actum de negotio nil creditur, dum supersit aliquid peragendum. Arridet in prosperis amicus amico, sei fallax est cum simulat in adversis. Ad illius auxilium recurrere consideratur de cuius gratia nullatenus dubitatur. Absit quod amicus debeat appellari qui id quod dicit pro amico negligit adimplere. Amicorum fidem prosperitas non agnoscit quam sola novit adversitas experiri. Amicitia fallax prompta est ad promissa, sed verax semper reperitur ad exibitionem obsequii preparata. B Bis videtur vincere qui vincit in victoria semet ipsum. Bis dari fertur donum celeriter elargitum. Beneficium libenter accipere nichil aliud est quam liberalitatem facientibus obligari. Binos capessere lepores volens utriusque privatur merito captione. Beatus ante mortem nemo firmiter est dicendus. Beatior est qui nil possidet, quam qui multa. Bonus pastor oves diligenter custodiat, ne lupus rapax eas rapiat et disperdat. C Conatus criminis crimen aggravat perpetratum. Cum unius crimen diligenter corrigitur, delinquendi via ceteris dura paratur. Caput languidum facit membra cetera egrotare. Cuius domus intus comburitur alieno periculo male remedium impertitur. Columba non irascitur, nec scorpio mansuescit. Cum amicis calumpniosis non agitur fides, sed ,de servitiis solummodo cogitatur. Cum mortis debitum omnes homines solvere teneantur, nec possunt nec debent superstites merito desperare, si quod spectatur futurum ipsa mors, fecerit in presenti. Corpus incolume perseverat, cum membra suo capiti nullatenus contradicunt. D Dulcedo que in amaritudinem convertitur, est penitus fugienda. Dolet meretrix cum venter gravidus intumescit. Domus illa .creditur desolata que viri gubernaculo non tenetur. Displicere solet insipiens unde credidit plus placere. Dignum est ut, ubi crimen committitur, ibi totaliter puniatur. Dignitatis honor est vacuus nisi splendorem contrahat a virtute. Desideranti anime ipsa celeritas mora longissima reputatur. Detrahentes nihil aliud peragunt quam, dum suflant in pulverem, pulvis in eorum oculos incitetur. Delictum gravius percutit, convenit cui digno [..] Dignum est ut a proprio quis decidat, qui manus ad aliena tendere non formidat. E Erroris doctor efficitur, qui non vult esse discipulus veritatis. Egrotat animus quem corrumpit discrasia vitiorum. Est amicus socius mense, qui proprie necessitatis efficitur non alienus. Excusandus socius accusatur iniuste, si quod voluit non potuit adimplere. Excusatio incusationem non patitur quam digna operatio comitatur. Ex supervacuo petitur verborum cum . [.. ..] exuberat operis plenitudo. Equitatis ratio persuadet et approbat ut quis mensuram propriam non excedat. Ecclesiam quam proprio redempsit sanguine tanta voluit libertate gaudere, ut nullus utilitatis obtentu subici debeat servituti. Ecce statua celebrata [..] F Filius sapiens letificat patrem, filius vero stultus est mestitia sue matris. Felix est ille quem faciunt aliena pericula esse cautum. Famulorum superbia dominorum tirannidem protestatur. Frustra legis implorat auxilium, qui committit in legem. Fortuna, quotiens claudicat, quanta sit amici constantia manifestat. Ferro secanda sunt vulnera, que fomentum non sentiunt medicine. Fallerate locutionis auxilio nulla indiget operis plenitudo. Fortune, non hominis, est amicus, qui relinquit in adversis quem diligere in prosperis simulatur. Frustra cibi debitum exigit, qui aliis debitum non impendit. G Gratum est donum quod prevenit illico postulantem. Gemit in presenti vir sapiens ut gaudeat in futuro. Gloriosa est amicitia comunicans res honestas. Gloriari de bono temporali non convenit, sed eterno. H Homo est ultra hominem, si perspicaciter se cognoscit. Habere videtur naturam aspidis qui digna petentium precibus non assentit. I Iudicium sine misericordia fiet ei qui misericordiam denegat alicui postulanti. In malis promissis decet fidem rescindere, non servare. In precipitium labitur, quisquis non considerat iter suum. Illata contumelia probat, qualis apud se lateat unusquisque. K Karismata Sancti Spiritus non sunt pretio conferenda. Kalendas non consuevit cristianus colere, sed iudeus. Kiriare ad funus pauperis unus clericus vix dignatur. Kataclismum provocare videtur immensitas peccatorum. L Languescente capite membra cetera infirmantur. Lingue adulatorum ligant animas in peccatis. Lacrimarum simulatio fallit hominem, sed non deum. Locus non sanctificat hominem, sed potius homo locum. Largitas facit claros, sed avaritia reddit homines odiosos. M Melius est modicum insto quam multe divitie peccatori. Mortis anime non evitat periculum, qui promissa non ducit pro viribus ad effectum. Mundus in se confidentes decipit et non dat sequacibus quod promittit. Meliora sunt verba diligentis, quam fraudulenta oscula mimici. Monstrare cecus nititur iter ceco, si quod non didicit sattagit quis docere. N Non est caput super caput serpentis et non est malitia super malitiam mulieris. Neminem culpa culpat, quem trahit ad culpam necessitas non voluntas. Non est credendum amni spiritui, quia sepe se vitium ingerit pro virtute. Nichil in hoc mundo carius emitur, quam quod precibus extorquetur. Non agnoscitur in bonis amicus, et in malis non tegitur inimicus. O Omne cadit meritum quod suspendit mora temporis conferendum. Omne peccatum minus est heretica pravitate. Opus non commendatur a principio sed a fine. mne tempus iustitie convenit et iniquos actus quelibet hora condempnat. P Paupertas bene composita pro magnis divitiis computatur. Preclarius donum esse dignoscitur. quod alteri necessitatis tempore commodatur. Q Qui alteri duorum vix sufficit, male se reddit habilem ad utrumque. Quotiens unus amicus ad alta vehitur, indignum fore dignoscitur ut alter in infimis relinquatur. R Res debet homo sibi subicere, non se rebus. S Si redolet camera propter rosam, non est atribuendus odor camere, immo rose. Si tua res tibi non sufficit, tu parcendo fac ut sufficias tue rei. T Temerarius est qui multa se credit in brevi tempore didicisse. U Utilitas rerum necessariarum est studentibus oportuna. Ultra quam ferre possit ingenium discentis non est animus honerandus. V Vidua esse dicitur omnis virtus, quam patientia non confirmat. Verus amicus nil carius reputat quam si amico faciat quod affectat. Venena non dantur nisi melle circumlita et vitia non decipiunt misi sub specie sanitatis umbraque virtutum. X Xenodochio peregrinantium potest gimnasium scolarium simulari. Xerolopho est durior qui multo tempore nil adiscit. Xpistiane religioni contrarium cernitur, quod alienis incommodis quis ditetur. Y Ysagoge primarie sunt in, qualibet facultate. Ysophago mentis cibum doctrine fertur in stomachum rationis. Z Zonam regie dignitatis consequitur, qui proficit in doctrina. Zodiaci splendorem superat qui sapientie splendore coruscat. Zima vitiorum et tenebras philosophie lumen prorsus relegat. EXPLICIUNT GENERALIA IPSIUS DICTAMINIS DE TRIBUS GENERIBUS DICTAMINUM Expeditis generalibus, que in omni exquisito dictamine requiruntur, ad specialia descendamus. Sciendum est igitur quod ,dictaminum tria genera distinguuntur, scilicet;
prosaicum, metricum, rithmicum
, vel etiam aliquod ex bis mixtum. Sed, omissis aliis, ad presens de solo prosaico est agendum. QUID SIT DICTAMEN PROSAICUM Prosaicum dictamen est oratio secundum libitum dictantis extensa nullis metrice facultatis seu rithmice legibus obligata; et dicitur a
proson
, quod est. « longum », vel dicitur
prosa
, quasi «profusa», quia secundum arbitrium dictantis potest longius quam cetera dictamina prorogari. DIVISIO PROSAICI DICTAMINIS Dictamen prosaicum dividitur in:
epistolam
,
sermonem
et
cartam
, sive « contractum ». Alie quoque species possunt addi; verumtamen quia de solo epistolari dictamine hic dicemus, quid sit epistola, unde dicatur et quare inventa fuerit videamus. QUID SIT EPISTOLA Epistola est legatio litteralis absenti persone, vel absentibus, mittentis plene significans voluntatem. « Legatio litteralis »dicitur ad differentiam nuntii quia, si per solum nuntium sine litteris aliquid intimamus, non id epistola, sed quedam « stolia » vel simplex missio nominatur. « Absenti persone » ponitur ad differentiam sermonis, qui pertinet ad presentes. Nam, etsi causa pudoris quandoque presenti epistolam destinemus, tamen ei non scribimus ut presenti. « Mittentis plene significans voluntatem » : ideo subiungitur, quia potest quandoque per alicuius substractionem epistola decurtari, quod tollerandum est, dummodo plene mittentis affectio declaretur. UNDE DICATUR EPISTOLA Dicitur autem
epistola
ab
epi
, quod est « supra », et
stolos
, quod est « missio » in epistola, quasi « supra missio », quia supra intentionem mittentis gerit officium nuntiale ; vel quia epistola in dignitate preminet simplici missioni. Volunt tamen quidam quod dicatur ab
episto
, quod est « perfecte credo », unde
pistin
grece dicitur, idest « fides », quoniam epistola nostre intentionis fidissima est interpres. QUARE FUIT INVENTA EPISTOLA Inventionis epistole dicitur .causa duplex Prima, ut amicorum celarentur secreta. Secunda fuit necessaria, quia non tam honeste nec tam perfecte voluntatem nostram per nuntium quam per litteras absentibus declaramus. Nam, ut ait Ovidius His archana notis terra, pelagoque feruntur; Inspicit acceptas hostis ab hoste notas. Et quidam alius prudenter de ipse loquitur ita dicens Hac duce mens loquitur, auditur qui tacet, absens Inpetrat, aspirat gratia, vernat amor. QUOT SUNT PARTES EPISTOLE Partes vero epistole quidam iudicant esse quinque, quidam tres, alii tantum duas, et ita de ipsis rethorici certant et adhuc sub iudice lis est. Unde videtur nobis quod possunt esse plures et pauciores. Nam si epistola sii diffusa, ut multe ab imperiali curia et a sede apostolica destinate, non solum ex quinque .partibus tunc constabit, sed etiam ex
confutatione
et
confirmatione
, et quicquid exigitur in oratione rethorica poterit .continere. Quod si mediocris est, quinque vel quattuor vel tribus partibus est contenta, et quandoque tantum salutatio et petitio ad edificium epistolare sufficiunt. Necnon solum verbum quandoque sufficit, sicut dicit Ovidius de Corinna Nil opus est verbis, nil mihi scribe, veni. QUOMODO PARTES EPISTOLE ADAPTANTUR QUINQUE MODIS VERBORUM Ceterum quia mediis rebus gratia maior inest, epistole mediocri ci perfecte quinque partes consuevimus assignare, que sunt :
salutatio, exordium, narratio,
petitio
et
conclusio
; a et hec quinque modis verborum naturaliter adaptantur. Sautatio enim convenit optativo, quoniam quicumque salutat recipienti aliquid gratum optat. Exordium infinitivo, ,quia sicut infinitum est vagum nec per se stare potest, ita exordium, nisi causa cognita, est incertum unde suis viribus non subsistit. Alie tamen partes possunt subsistere sine illo. Narratio indicativo respondet, quia in ipsa totius negotii causam .plenius indicamus. Petitio imperativi tenet imaginem, que habet fieri multis modis, sicut inferius subiungetur. Conclusio convenit subiunctivo, quia petitioni connectitur et, quemadmodum subiunctivus conditionalem naturam habet, ita conclusio petitioni subiungitur ostendens quid commodi sequatur, si premissa petitio fuerit adimpleta. Ex hoc patet quantam convenientiam habeat ,epistola perfecta cum verbo; unde ab antiquis verbum absentivum vocabatur. De his ergo partibus per ordinem videamus. DE SALUTATIONE Sautatio est limen epistole debita ordinatione tam nomina quam merita personarum cum mittentis affectione declarans. Sub hac .descriptione omnium salutationum formula continetur. Ipsa enim est para epistole principalis non, ut quidam figunt, titulus extra sumptus, immo velud hostiaria quedam; quia, sicut in hostio consuevit hospes adveniens hospitem salutare, ita qui epistolam mittit, quasi hospes .adveniens hospiti occurrenti, verbum salutiferum sive aliquid aliud gratum et iocundum vice salutationis debet afferre, ut epistola tamquam bonus hospes apud hospitem laudabiliter hospitetur. QUIA SALUTATIO EST PARS EPISTOLE PRIN CIPALIS Sicut igitur hostium est pars domus, ita salutatio est para epistole, immo velud quidam oculus, qui epistole totum corpus illuminat et declarat. Unde si oculus est generosa pars corporis, et salutatio de iure nobilis pars epistole reputatur, ipsa ergo non est titulus extra sumptus, quoniam cum ceteris epistole partibus clauditur sub sigillo. Titulus vero in exteriori margine ponitur, ut sit certum ipsi nuntio cui epistola destinatur, quia posset forsitan nuntius oblivisci. Quare, si aliqua epistola sine salutatione mittatur, nisi causa interveniat manifesta, ipsa erit tamquam sine hostio domus et sine oculo vivens corpus. Unde vel salutatio tacite subauditur, vel ceca debet epistola reputari. UBI DE SALUTATIONE HABETUR SUFFICIENS DOCTRINA Precepta salutationis sufficienter in nostro
Salutatorio
continentur. Ideoque ad illud recurrant fiducialiter dictatores. Nunc igitur ad exordium transeamus. DE EXORDIO Exordium est preambulus narrationis affatus ad audiendum preparans animum .auditoris. a Per hoc enim
docilitatem, benivolentiam, attentionem
ab auditoribus comparamus; que tria, licet in exordio sint precipue requirenda, in reliquis tamen partibus requiruntur, quia semper est necessarium ut auditores « dociles, attentos et benivolos » habeamus. DE DOCILITATE, BENIVOLENTIA ET ATTENTIONE
Docilis
fit auditor prelibatione materie.
Attentus
efficitur utilitate, magnitudine vel novitate negotii.
Benivolentia
comparatur ex circumstantiis rerum et meritis personarum, quod fit quattuor modis, scilicet : a nobis, ab adversariis, ab auditoribus et a rebus; sed hec potius ad causas quam ad epistolam pertinere noscuntur. Ideoque prolixitatem relinquimus exemplorum. DE DUOBUS GENERIBUS EXORDIORUM Duo sunt genera exordiorum, scilicet :
principium
et
insinuatio
. Principium est cum statim ad audiendum nobis auditoris animum comparamus. Insinuatio est quedam dissimulatio per quam ad eandem comparationem laboramus auditorem ducere, sed occulte.
Principio
utimur in re dubia, vel humili vel honesta.
Insinuatione
autem similiter utimur tribus causis, scilicet:
propter turpitudinem, persuasionem
et
defensionem
; s quia, si causa fuerit turpis, ut defendere patricidam, a nobis auditorum animos alienat, aut si videbuntur forsitan, per ea que dicta sunt ab adversario, persuasi, aut si defensi sunt auditores alios audiendo : insinuare his temporibus nos oportet. ALIA DIVISIO EXORDIORUM Item exordiorum aliud
intrinsecum
, aliud
extrins
ecum. Intrinsecum dicitur quando sub una clausola narrationi connectitur, vel quando narratio sine ulla digressione procedit ab ipso; et tunc proprie signis utimur causativis, ut:
quare, quapropter, qua
de causa
. Extrinsecum vero dicitur quod longius ad narrationem accedit; et tunc proprie utimur signis localibus, ut :
hinc est
, vel
inde est
, et aliis consimilibus. DE OCTO PRINCIPIIS EXORDIORUM Octo sunt principia exordiendi:
quantitativum,
qualitativum, adversativum, similitudinarium, conditionale,
causale, temporale, absolutum
; unde versus: quantum, quale, licet, ut, si, quia, quando, solutum. De singulis breviter videamus. QUANTITATIVUM Quantitativum est quod alicuius rei quantitatem ostendit, ex qua constituitur favorabilis animus auditoris, hoc modo:
Quantum vestre nobilitati
serviverim, credo vestram prudentiam non latere
. QUALITATIVUM Qualitativum ad qualitatem rei vel persone pertinet, ut si dicam :
Qualis amicus vobis extiterim in
tempore oportuno effectus operum indicavit
. ADVERSATIVUM Adversativum similiter, ut si dicam :
Quamvis
non precesserint obsequia meritorum, ad vos tamen
recurrere non pavesco
. SIMILITUDINARIUM Similitudinarium ita sumitur:
Ad vos
tamquam ad patrem et dominum non formido
litteras destinare
. CONDITIONALE Conditionale, idest « consecutivum », poterit ita sumi:
Si de vobis specialem gero fiduciam, non
est mirum, quia me sincere omni tempore dilexistis
. CAUSALE Causale dicitur quod per coniunctionem causalem sumitur, ut si dicam:
Quia requies michi vestris
iussionibus est parere, ideo quicquid iubetis, libentissime
facere sum paratus
. TEMPORALE Temporae tempus significat, ut si dicam
Quando vestre dominationi oportunitatem habeo serviendi,
gaudet meus animus vehementer
. DE ABSOLUTO EXORDIO Absolutum appellatur quodlibet aliud a predictis; et idem dicitur generale, quod dividitur in tres partes, scilicet :
auctoritatem, proverbium
et
sententiam
. a) DE AUCTORITATE Auctoritas est sententia imitatione digna, ut:
Beati pauperes spiritu, quoniam ipsorum est regnum
celorum
. b) DE PROVERBIO Proverbium est sermo brevis, communi hominum opinione generaliter approbatus, ut:
Frustra
iacitur rete ante oculos pennatorum
. Et sic proverbium est quasi quedam maxima, que dat fidem aliis, sed non recepit aliunde; nec sunt multa proverbia inserenda nec plura immediate iungenda. c) DE SENTENTIA Sententia est oratio de moribus sumpta, quid deceat breviter comprehendens, sicut in rethoricis coloribus est notatum. Verumtamen apud Gallicos proverbium idem penitus quod sententia reputatur. QUOMODO EXORDIUM CUM ALIIS PARTIBUS INSERATUR Hoc autem genus exordiorum, quod
absolutum
vocamus, in qualibet epistole parte inseri potest, excepta salutatione; a et inde dicitur absolutum, quia liberum est ab illis septem, et ad plures epistole partes trahitur quam predicta. Verumtamen statim post salutationem, vel in fine post conclusionem, precipuum locum habet, quia semper extrema debent validiori firmitudine roborari. Proverbium vero in principio minime locum habet, quoniam obscuritatem inducit per quam nec attentio, nec docilitas, nec benivolentia comparatur. DE HIS QUE SUNT IN EXORDIO REQUIRENDA Exordium quidem habere debet egregiam sententie gravitatem, verborum consuetudinem, splendoris et festivitatis minimum, ne auspicio nascatur, que orationi fidem et auctoritatem adimit oratori. DE VITIIS EXORDIORUM Vitia exordiorum sunt octo, scilicet :
vulgare,
comune, mutabile in contrarium, nimis apparatum, nimis
longum, translatum, separatum
et
ineficax
; quorum exempla continentur in
Mirra
. Ideoque non duximus hic ponenda. IN QUA EPISTOLA EXORDIUM DEBET PONI Post predicta sciendum est quod non debemus in qualibet epistola exordiri, quia nec Romana curia istud facit nec curia secularis; a quod contingit quandoque propter humilitatem persone recipientis, quandoque propter simplicitatem materie vel evidentissimam honestatem, quandoque propter inoportunitatem scribendi ; et tunc est ad narrationem breviter accedendum. DE NARRATIONE Narratio est rerum gesta .rum aut quasi gestarum expositio. Aliquando enim res gestas exponimus, aliquando non gestas, que tamen sunt ad narrationis officium quasi geste. Quid ergo, si rem futuram narraveris, ita dicens :
Noverit tua serenitas
in proximo die lune Bononiam nos venturos
? Ad hoc possumus dicere quod non est diffinitio generalis, sed data est a Tullio tantum de narratione causarum, in quibus ree gente vel quasi geste narrantur; vel dicamus quod « gestarum » non est hic participium, sed nomen aptitudinem solam notans, respectu cuiuscumque rei geste presentis, preterite vel future; s quod ipse Tulllius videtur velle propter divisionem huius modi quam subiungit. DE TRIBUS GENERIBUS NARRATIONUM Narrationum tria sunt. genera:
oratorium, digressorium
et
poeticum
. Oratorium pertinet ad res principales, de quibus inditium sit futurum. Digressorium est quod post principale propositum intercurrit, quo sepe orator utitur, causa probandi aliquid de negotio vel persona. Poeticum vero discrepat a civili, quia civilis narratio non laborat neque nititur ad figmentum, sed poetica fingit atque mentitur, et sic veris falsa remiscet. QUOT ET QUE AD BENE NARRANDUM EXPEDIANT Debet autem narratio esse
brevis, dilucida
et
verisimilis
. Brevis est que non nisi necessaria comprehendit habito respectu ad materie quantitatem. Dilucida esse debet, idest intelligibilis et aperta secundum capacitatem et sufficientiam ingenii auditorum. Narrabimus ergo dilucide, si nihil dixerimus perturbate nil contorte, nil noviter, nil ambigue, si transitum in rem aliam non fecerimus, si nimis a remoto principio non inceperimus, si nec longe materiam fuerimus prosecuti, si nihil de his que pertinent principaliter omittemus. Verisimilis est narratio, si rebus et personis debitas circumstantias assignamus narrantes ut mos, ut opinio, ut natura videbitur postulare. QUALITER NARRATIO SUBIUNGATUR EXORDIO Nunc sciendum est quod exordium cum narratione potest divisim et sub diversis clausulis et coniunctim sub una clausula comprehendi. Cum tamen divisim accipiuntur, narratio est exordio coniungenda: vel per coniunctionem aliquam causalem, ut: ideo, preterea, quare, quocirca; et per illativam, ut ergo, igitur, itaque; vel per adverbium locale, ut hinc, inde, que a multis in tali loco dicuntur esse coniunctiones causales. At nos dicimus ea .esse tantum adverbia ; causa enim que colligitur ex precedentibus est quidam locus admittens intentionem probandam. Dividitur ergo exordium a narratione hoc modo Exemplum De benignitate vestre gratie gerens fiduciam specialem, ad auxilium vestrum recurrere non formido, quare sanctitati vestre duxi presentibus litteris intimandum me velle deinceps in theologia sancta laborare, dummodo beneficium talis ecclesie, cuius me canonicum statuistis, in scolis michi tribui faciatis. QUALITER EXORDIUM CUM NARRATIONE SUB UNA CLAUSULA CONTINEATUR Potest exordium sub una clausula narrationi coniungi, ut si predictam materiam sic coniungas : Cum preces iusta petentium consueveritis pietatis animo exaudire, dominationi vestre significo me velle deinceps in theologie scientia laborare, etc, sicut prius. QUANDO EXORDIUM IUNGI DEBET CUM NARRATIONE ET QUANDO NON Si vero queratur utrum sit melius exordium cum narratione miscere, ita distinguimus quod, si multa vel magna dicturi sumus et epistola debet longius prorogari, divisim est exordium a narratione ponendum; si autem res non est ardua, nec multa nec magna sunt in narratione .dicenda, pulchrum videtur ut exordium cum narratione sub una clausula coniungatur. DE SIGNIS ADDITTIVIS Item si duo vel plura sunt in narratione dicenda, signis tunc utimur additivis, ut: preterea, insuper, adhuc, necnon et quoque, hoc diligenter cognito et servato, quod semper digniora et principalia primo loco dicantur et alia subsequenter. QUALITER NARRANDA SUNT DIVERSA DIVERSIS Si autem personis duabus aut pluribus diversa sunt negotia declaranda, et variis personis in eadem epistola diversa sunt et varia iungenda, tunc, siquid communiter narrandum est, illud comuniter premittatur. Sed que divisim declaranda fuerint, distincte sunt unicuique persone ,dicenda, preposito vocativo illius persone, ad quam sermo fuerit dirigendus. Alioquin non est in epistolis vocativo utendum, nisi forte in illis que ad exortationem pertinent et officium sermocinandi gerere videantur. DE PETITIONE Petitio est persone mittentis expressio, quid fieri vel non fieri velit convenienti affectione declarans. Nec dicitur petitio, quia per eam aliquid postuletur, sicut nec salutatio, quia semper salutem contineat, sed ab usu .frequentiori nomen accepit. Et est petitio simplex, qua petimus unum solum, multiplex est, qua plura. DE SPECIEBUS PETITIONIS Species autem petitionum sunt octo, scilicet: precativa, preceptiva, hortatoria, suasoria, monitiva, minatoria, correctoria et absoluta. Unde versus Precipit, hortatur, suadet, monet atque precatur, Corrigit, absolvit, si quis petit atque minatur. Et nota quod precativa et monitiva possunt persone cuilibet convenire, sed preceptiva convenit tantum maiori; hortatoria, vero, suasoria, minatoria et correptoria proprie conveniunt eidem maiori; sepe tamen paribus et minoribus adaptantur. Absoluta vocatur omnis alia petitio a predictis; et hec est generalis, que dividitur in quasdam species, quia petimus dicendo, scribendo, significando et quandoque alio modo. QUALITER SE HABET PETITIO AD NARRATIONEM Sicut autem se habet narratio ad exordium, sic se habet ad narrationem petitio, quoniam petitio ex narratione infertur. Unde illis eisdem fere signis petitio narrationi coniungitur quibus narratio exordio precedenti, hoc excepto, quod ad narrationem pertinet, sane vel equidem, vel consimile adverbium adfirmandi, quorum nullum petitioni convenit vel aptatur. Post signum tamen petendi recte ponimus quandoque adverbium qualitatis, ut firmiter, humiliter, supplicanter; aliquando adverbium quantitatis, ut multum; quandoque adverbium comparandi, ut: devotius, propensius, que tamen loco positivorum accipiuntur; aliquando adverbia superlativa, ut: devotissime, humillime, intime. Sed cavendum est ne illud idem signum, quod in narratione posuimus in petitione repetamus, quia quodammodo tedium generaret. DE CONNEXIONE PETITIONIS CUM NARRATIONE Potest tamen petitio cum narratione sub una clausula comprehendi rationabiliter et secerni, sicut de narratione censuimus et exordio ; et, si narratio cesset, eadem lege potest exordio copulari. Quod si tam exordio quam narratione sit epistola mutilata, petitio tunc non eget aliquo signo, sicut nec narratio, quando exordium non precedit. Ideoque dicimus quod petitio, sicut exordium, habet convenientiam cum extremis; adeo quod, si narratio non precedat, petitio tunc fungitur vice narrationis et, si conclusio non sequitur, conclusionis officium ipsa gerit, propter finalem causam, quam hec coniunctio quatinus, vel alia denotat adiunctiva; finalis enim causa rei conclusio reputatur. DE CONCLUSIONE ET DIFFERENTIA IPSIUS A COLORE Conclusio aliter in coloribus rethoricis et aliter in epistola diffinitur. Ibi enim dicitur conclusio artificialis terminus breviter colligens supradicta; hic autem est conclusio, terminalis oratio epistole, demonstrans quid commodi sequatur, si petitio fuerit adimpleta, vel quid. incommodi, si neglecta. DE DIVERSITATE CONCLUSIONIS Est autem conclusio aut simplex aut conditionalis; item simplex: a) aut affirmativa ut si, premissa petitione, dicas: Rogo dominationem vestram quatinus michi donum vestre gratie conferatis, ut ad vestra obsequia tenear omni tempore permanere; b) aut negativa, ut si post eandem petitionem dicas : Ut a vestro servitio discedere non compellar. Conditionalis vero: a) aut est tantum affirmativa, ut si dicas : Quod si feceritis, ad vestrum servitium semper ero; b) aut tantum negativa, hoc modo: Quod, si non duxeritis faciendum, vobis non potero amplius de servire. c) aut fit affirmando et negando similiter, taliter : Quod si feceritis, dominationi vestre famulari totis nisibus non cessabo. Fit etiam quandoque conclusio per coniunctionem causalem, ut si dicam: Nichil enim posset continere quod acceptabilius reputarem. DE SIGNIS CONCLUSIONIS Quia igitur conclusio ex premissis dependet et quantum ad sententiam et quantum ad orationis continuationem, aliqua pars debet intervenire media cuius vinculo coniungatur. Potest ergo ibi participium eleganter existere, ut si dicam : Rogo vos quod indigentie mee dignemini subvenire, scientes quod sine vestro auxilio in litterali studio permanere non possum. DE SIGNIS RESPECTIVIS Quandoque interponitur aliqua particula circa finem petitionis que alteram introducit, scilicet : adeo, aliter, tantum, ita, cui postea respondebit alia pars in principio conclusionis posita, ut si dicam : Rogo vos quatinus modo vestrum patrocinium taliter conferatis, quod vestro ausilio fructum valeam consequi de labore. DE ARTIFICIALI ORDINE PARTIUM EPISTOLE Postremo sciendum est quod licet partes epistole, ut dictum est, naturaliter ordinentur; tamen exordium, narratio et petitio possunt naturalem ordinem permutare; sed non salutatio, nec conclusio, quia illa prior semper et hec ultima esse debet. Nam petitio potest preponi exordio, ut si dicam: Amicitiam tuam rogo quatinus equum tuum michi acommodes usque Romam, cum omnia que habeo sint exposita semper ad tuum beneplacitum et mandatum. Similiter narratio potest premitti exordio, ut si dicam: Sciatis me sine vestro auxilio non posse in studio permanere, quia michi estis specialis dominus et piissimus benefactor. Similiter petitio narrationem anticipat, ut si dicam: Rogo vestram dominationem, quatinus michi pecuniam trasmittatis, quia illam totam, quam mecum detuli, iam expendi cariore solito Bononie tempore persistenti. EX QUIBUS PARTIBUS PER SE CONSTARE POSSIT EPISTOLA Preterea est sciendum quod epistola interdum constare potest ex narratione solummodo, ut si dicam Sciatis me sanum Dei gratia Bononiam devenisse. Item ex sola petitione, ut si dicam : Rogo te quominus domum regredi non postponas. Ex salutatione autem vel exordio vel conclusione vel ex horum duobus terminali ex uno solo nequit epistola permanere. Verumtamen invenitur quod in salutatione sola quidam abbas destinavit epistolam in hunc modum B. talis ecclesie dictus abbas, dilecto in Christo filio, P. neofito bene incipere, melius prosequi et optime terminare. Quod bene fieri potuit, quia per talem epistolam voluntati mittentis plenarie satisfecit. Hoc enim dicitur epistolaris .dictaminis ultimum complementum. Dictis autem finem ponamus ne rudibus honerosi nimium videamur. Gustate igitur, dilectissimi, et videte lumen dictatorie veritatis, qui hactenus in umbra mortis et in tenebris ambulastis. Deinde prorsus abicite venustatem, quoniam Cedrus cum Salutatorio atque Mirra cuilibet ad epistularis edificii compositionem sufficiunt habundanter. Nec tamen aliquem moveat huius operis ad contenptum, si multa hic ponimus a nostris patribus ante dicta, cum nichil fere dici valeat quin sit dictum. Nam et ipsi de fonte auferunt omnia Tulliano. Placeant ergo que bona sunt repetita decies ad profectum. EXPLICIT CEDRUS LIBANIIncipit Benedictio eiusdem sanctae Clarae sororibus suis praesentibus et futuris.
In nomine Patris et Filii et Spiritus Sancti. Benedicat vobis Dominus et custodiat vos;
ostendat faciem suam vobis et misereatur vestri; convertat vultum suum ad vos et det vobis pacem, 
sororibus et filiabus meis, et omnibus aliis venturis et permansuris
in nostro collegio et ceteris aliis tam praesentibus quam futuris,
quae finaliter perseveraverint in omnibus aliis monasteriis pauperum dominarum.
Ego Clara, ancilla Christi, plantula beatissimi patris nostri sancti Francisci, 
soror et mater vestra et aliarum sororum pauperum, licet indigna,
rogo Dominum nostrum Iesum Christum per misericordiam suam et 
intercessionem sanctissimae suae genitricis sanctae Mariae
et beati Michäelis archangeli et omnium sanctorum Angelorum Dei
et beati Francisci patris nostri et omnium Sanctorum et Sanctarum,
ut ipse Pater caelestis det vobis et confirmet istam sanctissimam suam benedictionem in caelo et in terra: 
in terra multiplicando vos in gratia et in virtutibus suis inter servos et ancillas suas in Ecclesia
sua militanti; et in caelo exaltando vos et glorificando in Ecclesia triumphanti inter Sanctos et Sanctas suas.
Benedico vos in vita mea et post mortem meam, sicut possum et plus quam possum, de omnibus benedictionibus, 
quibus Pater misericordiarum filiis et filiabus benedixit et benedicet in caelo et in terra; 
et pater et mater spiritualis filiis et filiabus suis spiritualibus
et benedixit et benedicet. Amen.
Estote semper amatrices Dei, animarum vestrarum et omnium sororum vestrarum; 
et sitis semper sollicitae observare quae Domino promisistis.
Dominus vobiscum sit semper et nunc vos sitis semper cum ipso. Amen.
Explicit Benedictio sanctissimae matris nostrae Clarae.Sacra regia majestas, humillimas commendationes. Penultimo die
praeteriti mensis Decembris accepi fasciculum litterarum majestatis
vestrae v. ipsius mensis datarum, in quibus duae erant directae
pontifici, una videlicet super congratulatione pontificatus, altera
super negotio dispensationis; duae praeterea communes mihi com domino
Wigorniensi, una mihi soli directa. De duabus communiter scriptis una
erat super commendatione ad ecclesiam Cassellensem, altera quae nos
admonebat quid vestra majestas volebat nos facere de dispensatione
praedicta. Advocavi illico ipsum dominum Wigorniensem, decrevimusque
insimul ad pontificem, quod statim fecimus, suaeque sanctitati redditis
ac per me lectis binis litteris suis, ac denuo declarato optimo animo ac
mente vestrae majestatis in suam sanctitatem ac sanctam sedem
apostolicam, quod persaepe prius feceram, summaque laetitia ac maximis
exultationis et gaudii signis per vestram majestatem audita sua
creatione, toto regno celebrati, quod etiam abunde litterae ipsae
testabantur. Ad quae sua sanctitas perbenigne ac humanissime respondit,
agens gratias ingentes vestrae regiae majestati, dicens quod in illa
reperiebat quod a me et multis aliis saepenumero intellexerat, multumque
vestram majestatem commendavit, offerens se et quicquid posset pro
majestate sua, ac status sui dignitate et gloria.

Devenimus ad negotium dispensationis, quod saepe alias ipse Wigorniensis
et ego sicut negotii magnitudo requirebat diligenter sollicitaveramus;
instanterque rogavimus vellet sua sanctitas vestris majestatibus hoc
matrimonii nexu pro pace, unione et quiete regnorum suorum multisque
rationibus in litteris latius explicatis, tanquam bonum pastorem et
indifferentem Christianorum patrem decet, satisfacere; multaque circa
hoc diximus quae visa sunt in rem nostram facere. Quae benigne quidem
sua sanctitas intellexit, responditque se hanc causam gravem et arduam
commisisse his diebus duobus cardinalibus, Neapolitano et Portugallensi,
de quibus communibus nostris litteris vestrae majestati ipse
Wigorniensis et ego scripsimus, et quia uterque ipsorum cardinalium ad
praesens est aegrotus et ex catarrho laborat, dixit sua sanctitas sine
ipsis quibus rem hanc omnem examinandam commisit nihil posse facere, sed
brevi, ut creditur, per ipsos, qui non graviter infirmantur, valetudine
recuperata et habita eorum relatione, curaret sua sanctitas omnino
satisfacere votis vestrarum majestatum; quod ut cito faceret valde
suppliciter rogavimus, adducentes in medium inter alia tempus
procurandae dispensationis hujusmodi et obtinendae fere effluxisse,
noluimus dicere quod jam expiraverat, ne sua sanctitas ansam aut
excusationem caperet dilationis. Dixit se omnino id facturam, ubi saltem
cardinalis Portugallensis, qui in palatio apostolico aegrotat, ad suam
sanctitatem descendat, cum quo et fecimus et faciemus omnem conatum
diligentiae ut cito id fiat.

Antequam venimus ad pontificem misimus ad oratorem Hispaniae ut et ipse
veniret nobiscum ad suam sanctitatem, declaravimusque quatenus vestra
majestas miserat nobis proprium cursorem cum litteris ad suam
sanctitatem et nos super hac dispensatione quam totiens et per tot suas
repetitas litteras petiit. Hoc fecimus ut ipse orator intelligeret per
majestatem vestram non stetisse nec stare quin haec dispensatio ex
latere suo cum omni diligentia fuisset quaesita et quaereretur, sicuti
etiam vestra majestas nobis mandavit et commisit per suas litteras
ultimo loco per nos acceptas. Dictus orator remisit nobis verbum se non
posse ob adversam valetudinem qua teneretur venire. Rogavit suppleremus
etiam vices suas et solita instantia communi nomine hanc ipsam
dispensationem peteremus a sua sanctitate. His peractis ego adivi ipsum
oratorem domi suae, ac post prima visitationis verba retuli quae
egissemus cum pontifice. Ipse coepit ab ovo rem mihi narrare ac quanta
diligentia esset usus in ea sollicitanda materia, dicens se prima die
conclavis antequam clauderetur, cum de creando pontifice ageretur et
vota essent fere omnium cardinalium in hunc pontificem inclinata,
locutum ad longum fuisse cum ipso, sibique eum promisisse se si pontifex
esset, omnino dispensationem ipsam illico concessurum; addiditque dictus
orator se postera die qua creatus fuit hoc ipsum postulasse atque quasi
ex debito propter promissionem factam efflagitasse, sibique pontificem
denuo se omnino id concessurum affirmasse. Postremo dixit se breve
scriptum in membrana quod mihi ostendit pontifici expediendum attulisse,
ipsumque pontificem respondisse se contentum esse illud expedire, ac
dixisse se ex eo tempore jam ipsam dispensationem concedere, ac verbo et
vivae vocis oraculo se ita cum illis dispensare. Postea dixit se iterum
ac iterum fuisse cum sua sanctitate, illamque dixisse se commisisse eam
rem ipsis Neapolitano et Portugallensi cardinalibus; ipsum oratorem
fuisse cum illis ad sollicitandum, Neapolitanum dixisse se libenter
facturum quae posset, sed quod cardinalis Rothomagensis miserat illi
unum de suis, rogans nollet talem dispensationem pontifici persuadere.
Hoc idem etiam domino Wigorniensi et mihi, cum itidem sollicitaremus,
affirmavit ipse cardinalis Neapolitanus. Tunc dixit se iterato redivisse
ad pontificem, et quod sua sanctitas dixit, "Rogo vos, domine orator,
permittatis istum cardinalem Rothomagensem discedere, et nos libenter
faciemus;" dixitque dictus orator se jam fere convaluisse, et propediem
ad pontificem rediturum, et nihil diligentius hac re curaturum. Ego
obtuli cum vellet dominum Wigorniensem et me una cum eo libenter ad
pontificem redituros, quod et faciemus brevi ipso oratore restituto, ut
conclusionem hujus negotii, quod scimus quanti sit momenti, ad optatum
exitum perducamus, et vestrae majestati illico omnia significabimus,
quae sibi persuadere dignetur me nihil penitus de diligentia et studio
remissurum, sicut exposcit mea servitus et dedicata illi fides.

Praeterea dixi suae sanctitati, quod etiam alias saepe dixeram,
quantopere vestra majestas desideret additionem in illa sua bulla
indulgentiae deputandi confessores quod absolvant diebus indulgentiae a
reservatis etiam casibus; ostendique quantis sumptibus et expensis, ac
quam magnifico opere vestra majestas capellam in ea ecclesia ac
sepulturam regiam aedificet, quantaque bona fecerit pro Sede Apostolica,
narrans quae ego non solum audivi sed quae vidi et sollicitavi, de liga
videlicet facta cum Sede Apostolica et nonnullis aliis Italicis, ac
quanta sua jactura vestra majestas periculo ac scandalo id fecerit. Dixi
de pecuniis decimae ordini Cisterciensi vestrae majestatis permissione
in Anglia impositis et per Alexandum praedecessorem suum per manus meas
collectis; non tacui de cruciatis duabus tempore Innocentii et Alexandri
a vestra majestate in isto suo regno concessis; nec illud praeterii quod
recentissimum est, vestram majestatem ad opus fidei contra Turcos
subsidium concessisse. Sua sanctitas dixit reges alios hoc idem fecisse.
Respondi, venia suae sanctitatis non bene rem eam percepisse. Alios
ostendi reges et principes cruciatas ac subsidia admisisse in suis
regnis et locis, sed pro se ipsis non pro Sede Apostolica illa voluisse
et integre exegisse, multaque ac pulcherrima contra Turcos promisisse se
facturos, nullamque exinde particulam vel minimam Sedi Apostolicae
concessisse; recitavique et numeravi qui fuissent, nam si quis est qui
hoc sciat, sine arrogantia ego sum. Rex Romanorum inprimis, qui
cardinalem Gurgensem legatum cum cruciata decimis et subsidio in suis
dominiis recepit, sed pontifex ne obolum quidem accepit. Rex praeterea
Gallorum, qui similiter cruciatas et decimas habuit in suis locis, et
pro seipso exegit, nec in uno denario pontifex participavit. Rex
Hispaniae hoc ipsum fecit, Rex Portugalliae, Rex Hungariae, Rex
Poloniae, dux Sabaudiae, Veneti, Florentini, et fere omnes alii, vel
minores potentatus. Dixi ac praedicavi, quod est verum, vestram
majestatem solam fuisse inter omnes Catholicos principes qui non solum
admisit pro Sede Apostolica dictas cruciatas et subsidia, sed etiam
antequam colligerentur, de suis propriis pecuniis XXti milia scutorum
auri Sedi Apostolicae solvenda hic Romae commisisse, et oratori
apostolico magistro Pon deliberasse, ac praeterea se scripsisse et
obtulisse (quod litterae suae regiae testantur penes me adhuc
existentes) se in id bellum contra Turcos in defensione fidei non solum
auxilia possibilia et praesidia quae haberet, sed se ipsam quoque
personaliter venturam; multaque praeterea narravi de factis, operibus et
effectibus, non verbis et demonstrationibus solum vestrae majestatis,
propter quae sua sanctitas et Sedes Apostolica non solum in his parvis
ac frivolis, sed maximis etiam deberet esse gratiosa, et ostendere ac
referre pares grati animi vices.

Sua sanctitas humanissime respondit se cupere vestrae majestati in
omnibus gratificari, sed quod deputare confessores qui absolverent in
casibus reservatis erat inauditum. Dixi vestram majestatem habere
consilia advocatorum qui dicunt posse id fieri ex tenore bullae, tamen
vestram majestatem cupere ad majorem cautelam ut in bulla exprimatur; et
cum difficultatem sua sanctitas etiam afferret, diceretque non
consuevisse fieri, rogavi ut sua sanctitas concederet bullam deputandi
confessores qui absolverent ab aliis casibus, exceptis reservatis in
bulla Omnes Sanctae excipi consuetis, recitavique litteras vestrae
majestatis quas mihi anno superiore scripsit super ea re, quas mecum de
industria detuleram, quae haec verba inter caetera ponit; "Quod si forte
aliqua difficultas suboriatur in obtinenda generali potestate
confessoribus danda de absolvendo ab omnibus peccatis etiam Sedi
Apostolicae reservatis, excipientur ab illa generali concessione illi
dumtaxat tales casus reservati qui in hujusmodi plenariis indulgentiis
et gratiis concedendis solent excipi, et nominatim exprimantur in bulla.
Itidem de commutatione votorum etiam ultramarium in alia pia opera, si
opus omnino fuerit, in ipsa generali concessione aliqua vota excipere,
utpote ad visitandum beatorum Petri et Pauli apostolorum limina, necnon
et Jacobi in Compostella, ac castitatis et religionis vota emissa, fiat
hujusmodi exceptio in bulla expressa."

Haec verba sunt in litteris majestatis vestrae, quae litterae sunt datae
in castro de Richemonte, die vj. Junii m.ccccc.iij. Sua sanctitas his
auditis laudavit modestiam vestrae majestatis, dixitque se consultaturam
cum cardinali Alexandrino, qui habet utramque signaturam, gratiae et
justitiae, et libenter se etiam in hoc vestrae majestati facturam
scitis. Ad quae ego, ne sua sanctitas putaret rem ita grandem, attuli me
impetrasse pro bonae memoriae domino Bray fere consimilem bullam cum
deputatione confessoris, exceptis reservatis, et illum dixi unum de
militibus et familiaribus vestrae majestatis fuisse, nec majestati
vestrae denegandum esse quod suis subditis et servitoribus sit
concessum. Respondit se libenter visuram minutam bullae ipsius magistri
Bray, et omnino vestrae majestati complacituram. Curabo ego, cujus est
totum hoc opus et mea interest, ut sua sanctitas rem perficiat, et ad
hunc effectum hodie fui cum ipso cardinali Alexandrino, qui cubiculo meo
in palatio vicinus est et mihi amicissimus, remque omnem retuli et
abunde suam dominationem informavi, et nisi etiam ipse esset aegrotus,
aliquid certioris rei per hunc cursorem perscribere potuissem. Papa est
novus, et in hac novitate omnia parva videntur magna. Recordetur vestra
majestas de principio pontificatus Alexandri, qui dominum Christophorum
Wrswic eleemosinarium vestrae majestatis et alios suos oratores fere
sine aliqua expeditione domum remisit. Certe principia omnia sunt
difficiliora; sed spero sua sanctitas erit vestrae majestati, ut dixi,
non minus gratiosa quam fuerit Alexander; quod ut succedat ego pro
viribus non deero vestrae majestatis fidelissimus servus.

Sua sanctitas egit magnas gratias vestrae majestati de oratoribus quos
designavit. Narravi ego qui et quales essent, dixique pro meo honore et
favore quod ego illos invitabo per hunc cursorem et per meas litteras,
velint venire sub tectum meum, quos excipere studebo quo potero honore
et laetissima certe fronte; et ita supplico majestati etiam vestrae sit
de hoc contenta, quia ab illis ego per meas litteras hoc de gratia
singulari exposco, ut curia tota, quae me creaturam et opus manuum
vestrarum me esse novit, intelligat etiam ex hac legatorum susceptione
me ab illa diligi, et me ex toto Anglicum esse, quod sum et ero semper
usque ad mortem, nec quoad potero unquam reperiar immemor aut ingratus
tot ac tantis beneficiis quae vestra majestas in me servum suum conferre
dignatus est; et spero dicet cum veritate quod non invenit me in ullo
unquam opinioni atque expectationi suae deesse. Confidat supplico vestra
majestas, nec suis literis ad alios vacillet, quia sibi et rebus suis
propriis detraheret quicquid mihi auctoritatis aut fidei derogaret,
quamquam spero augebit potius et incrementis cumulabit sperantem in se
et operi manuum suarum semper porriget dextram. Sed jam ad alia.

Expedivi tres illas ecclesias, Cantuariensem, Cicestrensem et
Assavensem, juxta litteras commendatitias vestrae majestatis, bullasque
ipsarum ecclesiarum curavi deferri istuc per Johanninum Galoppa, quem
miseram ad vestram majestatem cum creatione Pii II. felicis
recordationis, qui est vir expertus et exercitatus. Expedivi et aliam
ecclesiam pro illo fratre Cordigero Pinson, Tuamensen in Ibernia, qui
personaliter huc propterea venerat; et ego visis litteris vestrae
majestatis, et quia suffraganeus meus fuerat, biduo postquam advenit
expedivi, et deinde triduo post ex pestilentia obiit hic Romae. Tenebo
quoad potero, nec patiar alium quempiam ecclesiam ipsam impetrare, licet
in curia Romana et apud Sedem Apostolicam vacaverit, quousque vestra
majestas aliter provideat, cui supplico cito id faciat, ne detur nobis
aliquis qui hoc ipsum quaerat. Hoc ipsum erit etiam per vestram
majestatem providendum, ut sit hic aliquis doctor in sacra pagina
Anglicus qui sit unus de poenitentiariis in basilica Sancti Petri de
Urbe; nam postquam obiit hac aestate alter qui erat optimus plures lites
substinui, et coram Alexandro et coram Pio, et nunc coram Julio,
praesertim cum pluribus Scotis qui talem locum impetraverant a
pontificibus praedictis, et ego eorum supplicationes detineri feci, et
comparui, ac bullam ostendi Eugenii per quam cavetur expresse ut unus
Anglicus poenitentiarius in dicta basilica, qui audiat etiam
confessiones Scotorum et Ibernicorum, portavique dictam bullam ad ipsos
pontifices singulatim, obstantibus cardinalibus Sanctae Praxedis,
protectore Scotorum, Caputaquensi et Grimanno fautoribus eorum, et
supplicationes signatas allegantibus. Astitit nobis veritas et justitia,
et ipsi etiam pontifices, ac novissime his diebus sanctissimus dominus
noster, qui mandavit datario detineri omnes eorum supplicationes. Sed
necesse est ut loco vacuo provideatur ne sit semper pugnandum. Dignetur
itaque vestra majestas providere ut cito aliquis veniat et meo judicio
posset cum dictis oratoribus commode nunc venire; fiat tamen voluntas
vestrae majestatis.

Nunc restat ut vestrae majestati de novis et successu rerum nostrarum
curialium et Italicarum, ut soleo, aliquid perscribam.

Primo aliqua de electione pontificis, qui certe, ut alias dixi, summa et
incredibili omnium cardinalium et aliorum concordia electus est, et ita
creatus ut priusquam intraremus conclave, quod pene inauditum est
cunctis saeculis, factus esset. Cardinales Hispani primi aditum
patefecerunt, multis eorum ac privatis pactionibus aut factionibus, ut
dicunt, alii cardinales plerique idem fecerunt, paucis exceptis qui
manus ac mentes mundas ac integras servaverunt; inter quos fui, quod
sine arrogantia sit dictum, non postremus; nam neque pacta neque unam
festucam volui habere neque audire, tam in Pio quam in Julio. Omnes hoc
sciunt; nam nihil fuit secretum: ita Deus et eorum opera voluerunt.
Neminem accuso, neminem excuso; veritatem scribo vestrae majestati, quam
habeo loco numinis. Omnes discordantes concordaverunt, et facti sunt in
hoc amici omnes inimicissimi, sicut Galli et Hispani, Ursini et
Columnenses, rex Romanorum et Veneti. Dux Valentinensis, qui in castro
Sancti Angeli Romae erat, descendit de castro et ivit obviam cardinali
Sancti Petri ad Vincula, qui nunc Julius est; et in horto palatii
convenerunt in unum cardinales Hispani omnes, cardinalis Rothomagensis,
cardinalis de Columna, cardinalis Ascanius, vicecancellarius, omnes idem
petentes ut fieret hic pontifex, qui ita factus fuit. Paulo post dux
ipse Valentinensis voluit ire per mare, aliqui dicebant Pisas, aliqui
Genuam, aliqui in Romandiolam, ubi fuit in Ostia cum triremibus duabus
et onerariis navibus tribus armatis et multis stipendiariis onustis, per
x. dies post rediit ad urbem per armigeros pontificis reductus, in
palatio custoditus. Gentes suae quas per terram in provinciam suam
Romandiolae praemiserat retentae et profligatae fuerunt, paulo post cum
una nocte diceretur quod dictus dux ducebatur ad castrum Sancti Angeli
ut melius ibi custodiretur.

Duo cardinales Hispani illa hora clam ab urbe profugerunt et in regnum
Neapolitanum profecti sunt, videlicet, cardinalis Borgia et cardinalis
Surrentinus. His varia impinguntur, praesertim illi Surrentino qui
fuerat gubernator urbis; caeteri cardinales Hispani valde tremefacti
fuerunt. Aliqui dicunt quod opera Gallorum ut minuantur vires tot
cardinalium Hispanorum ne possint facere quae volunt in collegio,
vacante praesertim sede. Alii dicunt odio quo prosequitur eos pontifex
ob injurias acceptas tempore Alexandri, suggestionibus etiam aliquorum
cardinalium offensorum. Ad haec addunt quendam esse captum ex familia
cardinalis Sancti Angeli quem dicunt confiteri dedisse eidem cardinali
venenum ex mandato Alexandri papae de conscientia ducis et cardinalis
Surrentini. His et aliis multis onerant metu et suspicionibus reliquos
cardinales Hispanos. Quid sequetur nescitur. Ego fideliter quae audio et
audiam referam vestrae majestati; cui supplico servet secreta quae
nocere possent, prodesse non possent.

Cardinalis Rothomagensis discessit. In consistorio antequam discederet
quatuor cardinales creati sunt; unus nepos suus, archiepiscopus
Narbonensis, qui hic cum eo erat; alter Hispanus, archiepiscopus
Ispalensis; duo nepotes papae, episcopus Mimatensis, et alter episcopus
Lucensis. Ipse Rothomagensis creatus est legatus Avinionensis, et habuit
confirmationem legationis Galliae pro tempore quod sibi restabat
concesso per Alexandrum, quod est fere biennium. Habuit etiam
archiepiscopatum Avinionensem pro domino Antonio Flores familiari suo.
His omnibus consecutis discessit.

Hic est dux Urbini prope pontificem, vir valde doctus Graece et Latine,
et affinis papae, in magno favore et gratia, et erit capitaneus
ecclesiae. Ipse his diebus venit ad me visitandum, sicut ivit etiam ad
alios cardinales, et inter caetera dixit se teneri summo desiderio ut
sit notus vestrae majestati et familiaris, offerens se et sua magna cum
ostentatione benevolentiae, rogavitque me multum ut vestrae majestati
scriberem et illius gratiae eum insinuarem; dixitque se a patre suo duce
Urbini intellexisse quod alias a clarae memoriae rege Hedwardo
garacteriam accepisset; dixitque se loco maximi muneris accepturum si et
ipse hanc gratiam a vestra majestate posset obtinere. Et sic super ea re
vestrae majestati nunc scribit. Significavi quod est, rem esse grandem,
et quam audivi et vidi quaeri a magnis principibus, et nonnunquam etiam
maximis negatam: Dixi de rege Alfonso qui dux erat Calabriae; dixi etiam
de rege Federico. Promisi tamen me scripturum et quae possem vestrae
majestati supplicaturum pro eo. Vestra nunc majestas videat quod sibi
videatur; certe mihi talis dominus et in tali nunc fastigio positus non
spernendus videtur: sapientia sua vestra majestas rem hanc curabit ut
melius sibi videbitur, et aliquid dignabitur super hac re rescribere.
Est etiam prope suam sanctitatem quidam qui est thesaurarius suae
sanctitatis, nomine Franciscus de Castro Rio, maxima gratia et
auctoritate; est et item dominus Antonius de Savona, quae civitas est
patria papae, magister domus suae sanctitatis, qui plurimum potest. Iis
meo judicio aliquid esset humane per vestram majestatem scribendum; cum
quibus ego valde amice et grato commercio utor, et me ipsi et reliqui
aulici pontificis valde amant.

Superest ut de novis Italiae, ut dixi, aliquid significem. In regno
Neapolitano proculdubio Hispani primas et meliores partes obtinent;
Galli nondum fluvium illum qui Liris Latine, vulgo Gariglanus dicitur,
transire potuerunt. Sunt ad ripas ejus fere omnibus rebus oppressi, ac
magnis difficultatibus commeatuum macerati, ita ut plerique ex illo
exercitu redierint, reliqui quotidie in hanc urbem turmatim fracti bello
fatisque repulsi commigrent. Exierat heri rumor omnes ad unum Gallos
esse caesos ac profligatos. Hodie non ita percrebuit fama, sed quasi
quodam vento reflante contrarium obtinuit, adhuc esse Gallos in
stationibus suis, et loco non moveri. Multi his rumoribus varia
affingunt; sed hoc inter omnes constat, inferiores esse Gallos.

Florentini cum Gallis adhuc sunt, partes eorum sequuti. Veneti neutros
se praestant. De Romandiola tamen aliquas civitates ut Este, Faventia et
Ariminium occupare non sunt veriti, pontifice clamante et iras
colligente. Quae sequentur diligenter vestrae majestati significare curabo.

Scriptis et fere obsignatis his litteris, supervenit nuncius ad oratorem
Hispaniae, qui attulit litteras a Gonsalvo Fernandes regio capitaneo in
expeditione Neapolitano; quibus litteris significat dictus capitaneus se
XXXma Decembris transivisse Lirim praedictum fluvium cum toto exercitu,
atque conseruisse manus cum Gallis qui erant cis ejus fluminis ripas, ac
interfectos esse trecentos armigeros equites et ad mille pedites;
reliquos fugatos ac profligatos, captis machinis bellicis. Paulo post,
hac ipsa die supervenit et alius nuncius ad eundem oratorem Hispanum a
dicto Gondisalvo cum litteris quibus significat se die xxxj. Decembris,
hoc est sequenti die, cum suo exercitu cepisse Montem Cajetae, ubi erant
Galli quamplurimi, et montem ipsum tenebant custoditum; qui mons est
prope muros Cajetae, et est quasi vallum et antemurale ipsius. Dicit
etiam homines dictae civitatis Cajetae, hoc viso, petiisse pacta quibus
se dederent Hispanis; quare hic fere omnes existimant Cajetam esse jam
in potestate Hispanorum. Quod si est, certe Galli totum regnum
Neapolitanum amiserunt. Quae supervenient curabo diligenter significare
vestrae majestati, cui tanquam Deo servire studeo, et cui me ex toto
corde humillime commendo. Romae, iiij. Januarii, m.ccccc.iiij.

E. V. Majestatis
Humillimus Servitor,
Hadrianus
Cardinalis Sancti ChrysogoniNunc primum prodit ex Codice MS Bibliothecae S. Eusebii Monachorum Ordini S. Petri Coelestini Romae. Philippus Princeps Tarenti, et Imperatoris Constentini Vicarius in Tarento, Magnificus Franciscus de Loffredo de Neapoli, et quidam Magnificus Seripando, et tunc venit Domus Freccia de Neapoli Tarentum, quia erat Magister Rationalis. Ligorius Zurulus fuit Logotheta et Protho Regni Siciliae. Nicolaus Spinellus legum Doctor Prothonotarius Regis Loysii, et Reginae Joannae. Huic Philippo servivit quidam Miles de domo de Rogerio de Salerno, quidam medicus de Guindatio de Salerno. Principes Tarenti infeudabat libere et donabat feuda, et sic Imperium erat in tota terra Hydrunti. Cogita quae vidimus in magno labyrintho subterraneo Tarenti, Domus Capitignana de Tarento sunt anni 300., ex quibus hinc feudat de domo Dominus Roberti: et tempore plures memoriae de domo de Nola, de domo de Ruca, quae est in S. Petro Galatino. Nobilis antiqua Tarenti Domus Cappella, Domus Muscettola, Manfreda, et Patetarii de Vento multae Scripturae et privilegia servantur in Ecclesia S. Viti de Tarento. Dominus imperator Philippus contraxit matrimonium cum Domna Maria Sorore Reginae Joannae. Anno 1352. Venerunt de Ungaria de carcere, ubi per septem annos steterunt Domini Regales Robertus Imperator Romaniae Despotus Princeps Achayae, et Tarenti Philippus frater eius et Dominus Lodovicus de Duracio pro quorum adventu Neapoli, magnae festivitates per Lodovicum et Ioannam Reginam, qui fuerunt capti a Rege quando venit in Regnum ad vindicandum mortem Andreassi fratris, quando fecit mutilare Capite Dominum Carolum de Durachio in Castello Aversae. Rex Ungariae recessit de Regno quando fuit illa magna Mortalitas anno Domini 1348. Anno 1358. Mense Februarii intravit Regnum Compania succederi et maturatii multa mala facientes, et capta fuit per eos civitas Motulae eam ponentes ad saccum magnum et finale exterminium: ipsa Compania postea certo modo devicta et destructa. Dictus Dominus Imperator Robertus olim anno 1359. profecutus fuit Dominum Ioannem Pipinum Palatinum Altamurae comitem Minerbini eius hostem, et dictae Campaniae fautorem, et eum obsidiavit in castro Materae et caepit, ipsumque suspendit per gulam in terra Altamurae in una Turris porta ejusdem terrae cum corona Auripellii in capite. Dominus Rex Ludovicus de Tarento obiit anno 1362. Mense May Neapoli. Anno 1380. Mortua fuit Domina Margarita de Tarento Ducissa Andriae soror Regis Ludovici Imperatoris Roberti, et Philippi de Tarento. Anno 1364. 16. Septembris Neapoli moritur Imperator Robertus superstite eius fratre Imperatore Philippo. Anno 1367. Mense Septembris debellata fuit Compania Domini Ambrosini de Mediolano vocata de S. Georgio in Casale Pacardi, per gentem Domini Urbani, Papae V., per Gentes Dominae Reginae, et alios Magnates, et Populos Regni, qui sociales tamquam excomunicati haeretici per os gladii exterminanti suspensi et crudelissimae morti traditi, qua nullus quasi evasit. Anno 1373. Mentes novembri obiit Dominus Philippus Imperator et sepultus in Cappella S. Cataldi, quo mense in principio obiit eius uxor nomine Elisabeth Neptis Regis Ungariae, cuius Imperatoris haereditatem apprehendit Domina Regina Joanna. Regina Joanna propter Rebellationem privavit honore Ducatus et omnibus suis bonis Franciscum de Baucio Andriae Ducem, et ipsum obsideri fecit per Dominum Ludovicum de Agnenio comitem Cupertini, et Dominum Thomasium de S. Severino, qui exulaverunt eum de Regno per plures annos, qui postea reversus fuit, et intravit cum compania Brittorum, qui multa perpetraverunt mala in isto Regno. Anno 1378. Mense Martii. Creatio Urbani VI. Quia Regina Joanna adhaesit Clementi, multa mala orta fuerunt huic Regno. His temporibus occisus fuit Archiepiscopus Jacobus Tarentinus in terra Criptalearii, qui fuit nativus de terra Atri, et fuit Anno 1381. 15. Julii. Anno 1380. Fuit factus Tarenti magnus rumor per Dominum Falconem et Dominum Antonium de Manfredo, et multi alii, et positae ad saccum magnum Domus Domini Antonii Cappelli, Jacobi Tauresani, citti Muscettolae, Gualterii Resdomini, Notarii Guglielmi Tarenuli, et aliorum. Anno 1381. Carolus III. filius quondam Ludovici de Duratio nonus rex cum maximo bello de castro S. Erasmi de Neapoli potenter descendit, et debellavit Dominum Othonem Ducem Bransuich Theutonicum, Principem Tarenti ipsius Dominae Reginae maritum, et totam eius gentem, et Dominam ipsam obsedit in castro novo. Neapoli ubi obsessam tenuit per plures menses, et nequiter mori fecit. Anno 1381. 7. Septembris. Fuit elevata bandera in Tarento Domini Imperatoris Jacobi filii dicti Ducis Andriae, et Dominae Margaritae de Tarento Sororio dicti Domini Imperatoris Philippi, qui favente sibi Domino Raymundo de Bautio de Ursinis totum coepit Principatum, ipseque Dominus fuit ejus Imperialis Vice gerens. Postea Imperator Jacobus fuit personaliter Neapolim ad Dominum regem Carolum, et eidem se praesentavit, et facta fuit parentela, inter eum ex una parte, et Domna Agnetem de Duracio ejus amitam, qua paucis diebus super vivens mortua fuit, et ipse Imperator fugam arripiens, reversus fuit per mare cum Galea Domini Petrini de Grimaldis de Ianua venit Tarentum et in castro non fuit receptus quia tenebatur per ipsius Domini Raymundi Gentem. Ultimo in eum intravit, et ibi vitam suam finivit, et ejus Corpus traditum in sepulcro in Cappella Sancti Cataldi coniuctum Cadaveri sui avunculi dicti Domini Imperatoris. Philippus anno Domini 1383. 7. Julii fuit mortuus. Tunc intraverat Regnum cum magno exercitu Ludovicus andegavensis veniens in Regnum causa successionis Dominae Reginae facientis ipsum ejus filium adoptivum contra Regem Carolum III. Ipse Ludovicus adductus fuit per comites et Barones suae partis ipsius Caroli Inimicos ad dictam Civitatem Tarenti de Civitate Tricarici, ubi titulum Regium assumsit, et Rex vocari coepit. In qua Civitate Tarenti stetit per aliquot dies ad capiendum castrum, ibique eo capto pedem fixit in anno Domini 1384. Die 7. Septembris. Intravit Dominus Ludovicus Tarentum cum comitiva multorum Nobilium de Regno. At Rex Carolus Barolum descendit, et bellum offerri fecit Ludovico, et ipse suum paravit exercitum obviam, et fuit usque ad Civitatem Vigiliarum quae Civitas per gentes Ludovici fuit posita ad saccum magnum ipso Domino Ludovico invito, et maxime dolore compuncto, sed ambo Reges retrocesserunt, Rex Carolus Neapolim, Rex Ludovicus Barulum ubi paulo post moritur exaltato Rege Ludovico suo filio primogenito per partis suae partiales. Mortuus fuit anno 1384. Mense septembris die 22. Anno 1386. Fuit Eclypsis, et post paucos dies dictus Rex Carolus fuit Occisus in Ungaria quo accesserat; sed fuerunt elevatae banderae filiorum amborum regum mortuorum per partiales, et quilibet dominari incoepit, ex quo Regnum quasi destructum extitit per gentem armigeram causata magna carestia, homicidia, disrubationes et praedae factae quae per linguas humanas narrari non possunt. Anno 1386. 26. Martii. Mortuus Dominus Antonius Cappellus de Tarento. Anno 1387. Mense Martii Mortuus fuit Falco de Falconibus de Tarento. Anno 1392. Execellens Dominus Joannes de Lixemburgh Comes Cupersani tenuit Tarentum Regius Castellanus et Capitaneus et Vicarius Civitatis ejusdem qui demum moritur senis Anno 1394. 17. Marty. Anno 1340. fuit inchoata Ecclesia S. Mariae Annunciatae extra moenia Civitatis Tarenti tempore Domini Roberti de Ruca. Infra tempus Captionis Reginae Joannae narrabo eorum Dominorum mortem qui habuerunt causam et principium guerrarum Regni. Domna Joanna Regina, Dux Andegaviae I. Rex Carolus III., Imperator Jacobus, comes Cupersani maior, comes Joannes de Luxemburgho, Domna Margarita uxor ejus, Dominus Americus de Sanseverino, Dominus Franciscus de S. Severino, Dominus Bernabo ejus filius, Dominus Ugo de S.Severino, Dux Andriae, comes Montis alti, Dominus Jannottus de Protho judice, comes Casertae, Dominus Joannes de Bellavallo, Dominus Petrus de Corona, Dominus Otho Dux Bransuich Comes Lytii et Uxor ejus, Dominus Nicolaus de Marra Miles, Dominus Falco de Falconibus, Dominus Philippus de Capitineano, Dominus Antonius Cappellus, Dominus Joannes de Nautolio comes Nolae, Dominus Urbanus Papa, Dominus Bonifacius Papa, comes Buchini, Pirrhus de Ugot, Dominus Raymundus Princeps Dux venusii, comes Trojae, comes Materae ejus pater, Dominus Thomasius de S. Severino, et plures de eorum genere. Quomodo Raymundus de Bautyo de Ursinis factus est Princeps Tarenti. Hic cum erat Ludovicus II adversarius Regis Ladislai, qui Ladislaus in favore Domini Raymundi descendit de partibus Terrae laboris et ambo insidiaverunt dictum regem Ludovicum ponentes obsidionem, videlicet ipse Ladislaus in Petrulo et ipse Princeps Raymundus in Monasterio Galeti et tantum permansit in obsidione durantibus Scaramucciis, et infinitis projectis Ictibus bombardarum quod Rex Ludovicus cum gente sua gallica se posuit in tribus magnis navibus seu cocchis catalanorum hic inventis prope castrum, et fugam arripuit, quasi nihil fecisset; sed per Patrem et filium tanta fuit expensa pecunia, quod quasi potuisset emi Regnum praedictum . Anno 1392. Mense Aprilis die 24. fuit maximum praelium inter utrosque Reges in S. Petro ad Mucata, ex parte Regis Ludovici fuit captus Dux Venusii comes Tricarici, et ibi captus fuit Dominus otho olim Maritus Dominae Reginae, et comes Albericus, et Dominus Laurentius de Azarolis, et plures alii Nobiles. Anno 1398. Rex Ludovicus II. venit e Neap. Tarentum sub pallio et cum Ramis. Anno 1399. Comitissa Cupersani et Nepos ejus Pyrrhus de Luxemburgo amoti fuerunt a Rege civitatis Tarenti, et fuit ordinatus Castellanus Matthaeus de Bellavalle, et Capitaneus Dominus Jordanus Pandonus de Capua miles. Et die 3. Martii fuit factus Gubernator Tarenti Dominus comes Materae et ipse comes posuit suum locum tenentem Dominus Nicolaum Spinam. Galea pyratarum Lipari caepit Navigium Nicolai de Aloa. Princeps Raymundus de Bautio posuit suum magnum Campum in casali Pratelli, et Nicolaus de Pratello Dominus ipsius casalis dedit se Principi. Die II. fuit Captus Dominus Jannottus de Maremonte cum aliis et Captus Dominus Rogerius de Maremonte, et missus Neritonum. Dominus Princeps Raymundus posuit Campum in Galeto, et fuit scaramuzatum cum nostris, et Captus Joannutius de Cotignano, et liberatus, ac per plures dies fuit scaramuzatum cum nostris et capti ex utraque parte. Anno Eodem 8. May Rex Ladislaus applicuit Tarentum cum exercitu in pertinentiis Tarenti ubi castrametatum est die 9. cum tota sua gente fuit ante Tarentum in S. Margarita, et ibi principavit Dominus Raymundus, et ivit et attendavit apud Petrolisum, et dictum fuit publice quod comes Materae rebellaverat per se seu procuratorem cum homagium fecerat Ladislao: fuit interfectus quidam catalanus balistarius eo die fuit posita Galea in Mari; sed quatuor Galeae et brigantini semper peterunt ad postum. Rex ore proprio propalavit homagium Domini comitis et conquestus de ejus fraude malitia et proditione projecit plures ictus bombardarum intra Urbem, et ponderatus lapis projectus in bombarda magna, et ponderavit Rex 64. et plures ictus proiecti in S. Andraea de Armenis, venerunt tres magnae Naves Domino Regi. Die 4. Martii intus castrum fuit mortuus Dominus Casertae comes, Magnus comestabulus. Rex Ladislaus removit castra de Muro veteri, ivit in partibus Divi Georgii. Dux Venusi dimisso Ludovico adhesit Regi Ladislao in pertinentiis Scanzanae. Dum vellent esse ad pugnam, venit Araldus quod deberet Urbs dari Principi Raymundo et Ladislaus cum tribus Navibus praecessit. Die 18. Junii praefatus Raymundus Princeps fuit receptus apertis Januis. Intravit de mane pro eo comes Nolae Magister Justitiarius Nepos ipsius et castrum non intravit. Die 20. intravit castrum solutis Prothontino VI. M. aureor et positae ibi banderae S.R.E. Regis Ladislai et ipsius Principis, et in die supra dicto intravit Princeps cum Principissa per portam Braccioli, et ivit ad castrum et ordinatus capitaneus Tarenti Judex Loysius de Nola de Neritone. Princeps fecit in castro ingentem convivium, et die II. Julii Ladislaus intravit Neapolim et factae festae. Eo anno 13. Augusti venit ad Principem Marchesius Cutroni cum galea armata, postea fuit ad partes terrae Hydrunti ad spatiandum. Die 28. Obiit Dominus Joannis Miles Prothontinus de Tarento. Princeps fuit Barium, et inde Neapolim 3. die caeperunt transire alba crusignati sub vocabulo S.Joannis de omnibus terris. Gens armigera Domini Bernabonis de S. Severino caepit guerram movere in comitissu et terris Principis, et venit Marchesius Cutroni in auxilio Principis cum equitibus 500. contra Dominum Barnabonum in terra Hydrunti, et in settimana Sanctae Catharinae fuit magnum praelium inter eos. In Civitate Melphiti ubi erat Princeps fuit captus abbas Joannes filius Domini Antonii de Manfreda. Die 24. Decemmbris mortuus Robertus Henrici Dominus Roberti de Tarento, et Joannottus de Maramonte. Anno 1400. erat comes Martinae. Dominus Thomasius de S. Severino missus a Rege venit ad concordandum Principem cum Domino Bernabone, et in Sancto Petro ad Galatinum fuit factum inter eos magnum proelium pluries. Dominus Barnabas Sanseverinus erat Dominus Veritoni. In terra Bari erat Dominus Robertus de Sancto Severino contra Principem. Anno 1400. de Mense Julii 22. mortuus morbo glandulae dictus Barnabas et Princeps intravit Neritonum. Cum Comitissa Montis alti venit Cicchus, Brittus, et Stephanus de Gaeta. In eo tempore anno 1401. fuit factum bellum prope cupersanum inter Dominum Malacarnem Albanese, et ibi interfectus fuit Dominus Thomasius de Ayello de Salerno strenus et Valens. Anno 1401. 9. Septembris. Natus est Joannes Anticus Princeps Tarenti, fit mentio de Guglielmo Cappello Henrico Domini Roberti Beringerio de Vento. Anno 1403. Fuerunt brusci, et Mures. Anno 1404. Rex Ladislaus dimisit quamplures Dominos Domorum de S. Severino captivos cum Galeis in mare ad terram Sancti Nosciti, et ibi caepit captivos Ducem Venusii, Dominum Thomasium de Sancto Severino, et post anno sequenti fuit mortuus. Eodem anno per Dominum Raymundum Principem et Soleti Comitem fuit inchoata Turris in Capite Pontis Tarenti. Anno 1405. Fuit Desponsatio Domini Pyrri de Luxemburg Comitiae Cupersani, et filia quondam Ducis Andriae, et Ducissae sororis ejusdem Principis, in qua festivitate facti fuerunt Milites per ipsum Principem Antonellus de Alanco, et Gabriel de Capitignano, qui Gabriel fecit magnum Convivium. Eodem anno 1405. Mortuus Tarrosus Buccarellus. Anno 1406. Mense Ianuarii die B. Antonii mortuus Princeps Raymundus, ejus mors fuit abscondita usque ad primam diem Martii, donec venit ejus uxor de Lycio Tarentum, ubi fuerunt factae exequiae valde pulchrae cum equis armatis, et asportavit duos filios masculos et duas foeminas, et thesaurum in magna copia, et Rex descendit de Neapoli et venit Barolum de mense Martii, et habuit in ejus manibus Castrum Baroli quod tenebatur ex parte dicti Principis per Gurgonem de Gurgone, venit ad civitatem Tarenti Rex Ladislaus cum toto campo, et Castrametatus est prope Ecclesia Sanctae Mariae…. Anno praedicto fuit factum magnum praelium, et fuerunt de nostris ante Pontem suffocati et uccisi 150. et fuerunt emissi ictus bombardae plures in platea. Eodem anno veniunt a Sicilia, ad quam ivit Cola de Messana, et Rugerius et venerunt tres Cocchae cum Marchesio Cutroni, et tres Galeae armatae cum Catalanis ad instantiam Principissae, et propter malum modum fuerunt interfecti plures Catalani quando venerunt. De mense Julii eodem anno Brundusium fuit positum ad Saccum per Franciscum de Ursinis ex parte dictae Provinciae. Anno 1407. Venit de Sicilia Navis onerata frumento cum litteris Domini Regis Ludovici, qui parat se venturum cum magna armata, et fuit factus capitaneus Civitatis Dominus Gabriel Bisignanus. De mense Aprilis Rex Ladislaus reversus cum toto exercitu in Civitate Tarenti, et creverunt multa mala in Civitate, quia venerunt tres Galeae armatae cum septem barchis, et septem navibus. In die Sabathi 23. tractatum fuit matrimonium inter ipsum Regem et Dominam Principissam, et fuerunt elevatae bandierae Regis, et intravit sub pallio Rex in hospitium Marini de Falconibus, et in Castro fuit matrimonium confirmatum per verba de praesenti, et desponsatio in Cappella Sancti Leonardi. Anno 1412. Die 16. Julii mortuus fuit Dominus Ligorius de Orilia Comes Acerrarum et Regni Siciliae Prothonotarius, et mortua fuit Domina Margareta de Duratio in Civitate Salerni, et factae exequiae in Sancto Laurentio Neapoli Eodem anno facta pax inter Regem Ladislaum et Joannem Papam XXII. Die 16. Octobris, et eodem die fecit Omagium pro parte Sanctae Romanae Ecclesiae in manu Domini Cardinalis Brancacci, et bannita in Civitate Neapolis, et fuit mandatum per Dominum Regem, quod debeamus credere dicto Papae Joanni. Fit mentio de Domina Margarita de Mendolia, uxore Domini Raymundelli de Bautio. Mentio Petri filii Nicolai de Pretensino, et Berlingerii filii Judicis Antonii Platearii de Tarento, et Angeli Ruffuli Protopapae de Tarento, et Morgentis de Manfredo, et Falcutii filii Marini de Falconibus de Vigiliis de Tarento, et ipse Falcutius fuit positus in carcere per annos 6 in Civitate Tarenti. Anno 1413. Rex Ladislaus cum magno exercitu et triumpho intravit Romam cum titulo Imperatoris et expulit de Roma Papam Joannem. Anno 1414. Fuit positus in carcere Paulus de Ursinis cum aliis in Civitate Perusii per Regem Ladislaum. Fit mentio Nicolai de Balsiaco et Loysii etiam de Balsiaco de Tarento et Urbani de Carignano et Rugerii de Maramonte, et Falconis de Vigiliis de Tarento et Suevae Messanellae, et Tancredi de Messana Judicis Bacti. De eodem anno mortuus fuit in terra Cryptalearii nobilis vir Robertus Belloctus Dominus Galatulae. Anno 1413. diruitur Ecclesia Sancti Cataldi; idest una Ala, et fuit incaeptum Campanile dicti Sancti Cataldi, et fuit reparata dicta Ala. Fit mentio Florimontis faccipecoris, et Dominae Cubelle de Vento, et Florum de Messana, et Andreae fornato de Pulzulo Castri Taranti, et Jacobi Spalati, et Cicci de Prothontino, et Nicolai Mollis. Rex Ladislaus vixit in Statu suo annis 28. et mortuus fuit in Civitate Neapolis anno 1414. die lunae 6. mensis Augusti anno aetatis suae xxxx. Fit mentio Cubelli Cubellarii de Brundutio Civis Tarenti Dominus Loffredus Tomacellus de Neapoli fuit Capitaneus Tarenti. Anno1415. die 8. Januarii mortuus fuit Dominus Bernardus Zurulus Comes Montis Auri, et Prothonotarius Regni Siciliae. Eodem anno fuit factus magnus rumor in Tarento, et fuit interfectus nequiter Mutius de Cutignano et percussus in facie Abbas Joannes de Manfredo, et multi alii expulsi de Civitate videlicet Robertus de Catigno Abbas Rubanus, et Ciccus de Catignano, Abbas Angelus de Catignano, Georgius de Mandorno, Guala Marrensis et Loysius, ejus filius, Abbas Joannes de Manfredo. Eodem anno 9. Septembris. Venit Manfredoniam Dominus Jacobus de Borbona Princeps Tarenti, et Maritus Dominae Reginae Joannae Secundae, et applicuit Neapolim cum magno honore de mense Septembri, et fecit mutilari capite Pandulphellum Comitem Camerarium Regni Siciliae, et postea fecit eum suspendi. Quatuor qui suffocaverunt Principem Joannem Antonium uno di casa Ayello, uno di casa Protonobilissimo uno di casa Petrorolo, uno di casa Guidano, fecerunt duo tamen Guidanus, et Ayellus; sed coeteri alii consensierunt. Inscriptio Graeca. Exedificavit Communem, ac Sanctam habitationem Setosius juvans Episcopus Domini Nostri jesu Christi, simul concurrens cum Fratre, nomine Negros; ibi postea amisso eo, Sacrum dico Monasterium pertinens Monacis Sancti Viti de ultimo, sive extremo Capitis asperi inferius patentis, ut suam innatam exerceret pietatem. Anno Domini Nostri Jesu Christi 1132. Epitaphium Jacobi Principis. Hoc sum Andrea Dux Franciscus Bancia Proles Extruxit templum Iacobi tegit ossa Tarenti Principis, huic Mater Caroli de stirpe Secundi Imperii titulis, et Bauci sanguine clari. Hic Romandiolae, et Dispotus Achajus Urbes Subjecit Bello. Carlo II. fe Filippo I Imperatore. Da Filippo nacque Roberto, e Filippo II. fratelli Imperatori di Costantinopoli e Principi di Taranto. Dalla figlia del primo Filippo nacque Giacomo del Balzo Imperatore, e Principe. Jacobus fuit anno 1381. Regnavit ad duos annos in Principatu. Anno1117. erat quaedam parva Ecclesia sub Sancti Viti nomine donata tribus Monacis Graecis pro facienda Abbatia Graeca Sancti Basilii. Fuit aucta a dictis tribus eelemosinis, et maxime a Costantia Matre Secundi Boamundi Principis Antiochiae, quae fuit filia Regis Franciae. Sed Monasterium habuit Salinas in permutatione cujusdem feudi a Rege Manfredo, et fuit auctum et donatum a Carolo II., et Rege Roberto, et aliis Principibus Tarenti. Anno 1370. Erat Joannes Frezzia de Ravello Miles Juris Civilis professor, Magnae Reginalis Curiae Magister Rationalis Prothonotarius, et Consiliarus Philippi Imperatoris Tarenti. Ligorius Zurulus Miles Prothonotarius regni Siciliae et Logotheta anno 1370. Anno 1386. Erat Jacobus de Marzano comes Squillaci, et Regni Siciliae Admiratus. Ex pervetusto, et Manuscripto Codice in Pergam. Anno Domini 1359. Die Lunae 3. Julii. XII. Indictione incaepi regere Scholas in Grammaticalibus ego Thomasius a Sancto Benedicto de Suessa, et legi doctrinales tractatus Logicales, summam septenam praesentivam, Catonem, et Boethium illis scholaribus quos habui, et recepi a quolibus mensatim grana decem et fuerunt ipsi scholares numero 60. et paulo plures. Anno Dominus 1359. die 14. May Indictione XII. Incaepi ego Thomasius audire librum de generatione et corruptione a Lectore Sancti Honufrii et solui pro uno Mense grana decem. Anno Domini 1362. die. Mercurii 25. Kalendas Maii in Vigilia Ascensionis Domini, quasi hora mediae noctis excellentissimus Princeps et Regni Siciliae Rex Ludovicus extitit vita functus, et eadem Nocte Domina Nostra Regina Joanna mandavit extrahi corpus ejus, et apponens in S. Petro ad Castellum juxta castrum novum, ubi suum diem clausit extremum propter metum Domini Philippi de Tarento fratris ipsius Domini Regis, et cognati praedictae Dominae Reginae, quoniam post mortem ipsius Dominae Reginae spectabat Regnum ad praedictum Dominum ex parte Dominae Mariae sororis suae. Et die Lunae V. Junii anno Incarnationis et Indictionis praedictarum fecere consilium magnum quo congregati fuerunt omnes Domini istius Regni, et Praelati tres excepto Domino Joannotto de Standardo, et Domino Roberto de Marzano, et Regina sedebat in solio, et Dominus Napolionus fecit sermonem ad Dominos et Archiepiscopus de Neapoli ad cleros, et de Morte ejus facta est corruptio magna per Regnuum totum, cujus anima Requiescat in pace. Anno Domini 1359. Regnantibus Dominis nostris Domino Ludovico Rege, et Domina Regina Joanna Dei Gratia Regibus Siciliae, et Hyerusalem, Principatus Capuae. Die V. 5. Julii ejusdem anni Indictione XII. Ego Thomasius de Loffredo, inhibui ac defensa imposui Magistro Capuano de assis fabricanti in dominibus Notarii Joannis Vivae, ac trabes in astrico suo juxta domas meas ponenti pro eo videlicet quod praedictus Magister Capuanus perforare incaeperat parietem meum, qui paries est juxta praedictas domos Notarii praedicti cum praedictus paries sit totaliter meus, quoniam ipsi parieti adheret quid. Arcus constructa in dictis dominibus ipsius Notarii. Et insuper sunt super praedictis domos dicti Notarii Joannis fenestrae quamplures, et quod plus est, est etiam quodam Gaiphum pendens in ipsas domos, quod Gaiphum est similiter supra ipsum arcum constructum per Agneum Patrem dicti Notarii Joannis, quando dictus Agneus facere voluit in ipso astraco pergulam, non potuit se adhaere praefato parieti meo, nec causa mittendi ibi trabes nec aliquid aliud assumere potuit, quod apparet ibi evidenter; nec ibi iuxta pactum parietem meum est quaedam costa subsistens ac tenens omnia lignamina et trabes necessarias ipsi publicae pergulae, et per consequens fiusse tantae auctoritatis, quod nos fuimus in Curia Domini Ammirati, ubi invenimus tot discretos viros Dominum Argentium jurium civilium Professorem, Dominum Leonardum de Aspello, et Judicem Joannem de Basilea, et sententiam dederunt plenariam quod non praedictus Notarius adhaerere se possit, et hoc similiter a magistris fabricatoribus, viso scilicet a magistro Jacobo de fatis et a quam pluribus. Nota quod Ovidius Maximus Poetarum ortum habuit a quadam provincia que nomine vocatur Cartagena, et corpus ejus in media strate qua itur a Terracina Romam, et ista Provincia Modicum dicta a Troia majori summum quod Lucanus ait. F I N I S.ANTIS ALAGHERII DE VULGARI ELOQUENTIA LIBER PRIMUS


um neminem ante nos de vulgaris eloquentie doctrina quicquam
inveniamus tractasse, atque talem scilicet eloquentiam penitus omnibus
necessariam videamus, cum ad eam non tantum viri sed etiam mulieres et
parvuli nitantur, in quantum natura permictit, volentes discretionem
aliqualiter lucidare illorum qui tanquam ceci ambulant per plateas,
plerunque anteriora posteriora putantes, - Verbo aspirante de celis -
locutioni vulgarium gentium prodesse temptabimus, non solum aquam nostri
ingenii ad tantum poculum aurientes, sed, accipiendo vel compilando ab
aliis, potiora miscentes, ut exinde potionare possimus dulcissimum
ydromellum.

Sed quia unamquanque doctrinam oportet non probare, sed suum aperire
subiectum, ut sciatur quid sit super quod illa versatur, dicimus,
celeriter actendentes, quod vulgarem locutionem appellamus eam qua
infantes assuefiunt ab assistentibus cum primitus distinguere voces
incipiunt; vel, quod brevius dici potest, vulgarem locutionem asserimus
quam sine omni regola nutricem imitantes accipimus.

Est et inde alia locutio secondaria nobis, quam Romani gramaticam
vocaverunt. Hanc quidem secundariam Greci habent et alii, sed non omnes:
ad habitum vero huius pauci perveniunt, quia non nisi per spatium
temporis et studii assiduitatem regulamur et doctrinamur in illa.

Harum quoque duarum nobilior est vulgaris: tum quia prima fuit humano
generi usitata; tum quia totus orbis ipsa perfruitur, licet in diversas
prolationes et vocabula sit divisa; tum quia naturalis est nobis, cum
illa potius artificialis existat.

Et de hac nobiliori nostra est intentio pertractare.

Hec est nostra vera prima locutio. Non dico autem ‘nostra’ ut et
aliam sit esse locutionem quam hominis: nam eorum que sunt omnium soli
homini datum est loqui, cum solum sibi necessarium fuerit.

Non angelis, non inferioribus animalibus necessarium fuit loqui, sed
nequicquam datum fuisset eis: quod nempe facere natura aborret.

Si etenim perspicaciter consideramus quid cum loquimur intendamus,
patet quod nichil aliud quam nostre mentis enucleare aliis conceptum.
um igitur angeli ad pandendas gloriosas eorum conceptiones habeant
promptissimam atque ineffabilem sufficientiam intellectus, qua vel alter
alteri totaliter innotescit per se, vel saltim per illud fulgentissimum
Speculum in quo cuncti representantur pulcerrimi atque avidissimi
speculantur, nullo signo locutionis indiguisse videntur.

Et si obiciatur de hiis qui corruerunt spiritibus, dupliciter
responderi potest: primo quod, cum de hiis que necessaria sunt ad bene
esse tractemus, eos preferire debemus, cum divinam curam perversi
expectare noluerunt; secundo et melius quod ipsi demones ad
manifestandam inter se perfidiam suam non indigent nisi ut sciat
quilibet de quolibet quia est et quantus est; quod quidem sciunt:
cognoverunt enim se invicem ante ruinam suam.

nferioribus quoque animalibus, cum solo nature instinctu ducantur,
de locutione non oportuit provideri: nam omnibus eiusdem speciei sunt
iidem actus et passiones, et sic possunt per proprios alienos
cognoscere; inter ea vero que diversarum sunt specierum non solum non
necessaria fuit locutio, sed prorsus dampnosa fuisset, cum nullum
amicabile commertium fuisset in illis.

Et si obiciatur de serpente loquente ad primam mulierem, vel de asina
Balaam, quod locuti sint, ad hoc respondemus quod angelus in illa et
dyabolus in illo taliter operati sunt quod ipsa animalia moverunt organa
sua, sic ut vox inde resultavit distincta tanquam vera locutio; non quod
aliud esset asine illud quam rudere, neque quam sibilare serpenti.

Si vero contra argumentetur quis de eo quod Ovidius dicit in quinto
etamorfoseos de picis loquentibus, dicimus quod hoc figurate dicit,
aliud intelligens. Et si dicatur quod pice adhuc et alie aves locuntur,
dicimus quod falsum est, quia talis actus locutio non est, sed quedam
imitatio soni nostre vocis; vel quod nituntur imitari nos in quantum
sonamus, sed non in quantum loquimur. Unde si expresse dicenti ‘pica’
resonaret etiam ‘pica’, non esset hec nisi representatio vel imitatio
soni illius qui prius dixisset.

Et sic patet soli homini datum fuisse loqui. Sed quare necessarium
sibi foret, breviter pertractare conemur.

um igitur homo non nature instinctu, sed ratione moveatur, et ipsa
ratio vel circa discretionem vel circa iudicium vel circa electionem
diversificetur in singulis, adeo ut fere quilibet sua propria specie
videatur gaudere, per proprios actus vel passiones, ut brutum anirnal,
neminem alium intelligere opinamur. Nec per spiritualem speculationem,
ut angelum, alterum alterum introire contingit, cum grossitie atque
opacitate mortalis corporis humanus spiritus sit obtectus.

Oportuit ergo genus humanum ad comunicandas inter se conceptiones suas
aliquod rationale signum et sensuale habere: quia, cum de ratione
accipere habeat et in rationem portare, rationale esse oportuit; cumque
de una ratione in aliam nichil deferri possit nisi per medium sensuale,
sensuale esse oportuit. Quare, si tantum rationale esset, pertransire
non posset; si tantum sensuale, nec a ratione accipere nec in rationem
deponere potuisset.

Hoc equidem signum est ipsum subiectum nobile de quo loquimur: nam
sensuale quid est in quantum sonus est; rationale vero in quantum
aliquid significare videtur ad placitum.

Soli homini datum fuit ut loqueretur, ut ex premissis manifestum est.
Nunc quoque investigandum esse existimo cui hominum primum locutio data
sit, et quid primitus locutus fuerit, et ad quem, et ubi, et quando, nec
non et sub quo ydiomate primiloquium emanavit.

Secundum quidem quod in principio Genesis loquitur, ubi de primordio
mundi Sacratissima Scriptura pertractat, mulierem invenitur ante omnes
fuisse locutam, scilicet presumptuosissimam Evam, cum dyabolo
sciscitanti respondit: ‘De fructu lignorum que sunt in paradiso
vescimur; de fructu vero ligni quod est in medio paradisi precepit nobis
eus ne comederemus nec tangeremus, ne forte moriamur’.

Sed quanquam mulier in scriptis prius inveniatur locuta,
rationabilius tamen est ut hominem prius locutum fuisse credamus, et
inconvenienter putatur tam egregium humani generis actum non prius a
viro quam a femina profluxisse. Rationabiliter ergo credimus ipsi Ade
prius datum fuisse loqui ab Eo qui statim ipsum plasmaverat.

Quid autem prius vox primi loquentis sonaverit, viro sane mentis in
promptu esse non titubo ipsum fuisse quod ‘Deus’ est, scilicet El, vel
per modum interrogationis vel per modum responsionis. Absurdum atque
rationi videtur orrificum ante Deum ab homine quicquam nominatum fuisse,
cum ab ipso et in ipsum factus fuisset homo. Nam sicut post
prevaricationem humani generis quilibet exordium sue locutionis incipit
ab ‘heu’, rationabile est quod ante qui fuit inciperet a gaudio; et cum
nullum gaudium sit extra Deum, sed totum in Deo, et ipse Deus totus sit
gaudium, consequens est quod primus loquens primo et ante omnia dixisset
‘Deus’.

Oritur et hinc ista questio, cum dicimus superius per viam
responsionis hominem primum fuisse locutum, si responsio fuit ad Deum:
nam, si ad Deum fuit, iam videretur quod Deus locutus extitisset, quod
contra superius prelibata videtur insurgere.

Ad quod quidem dicimus quod bene potuit respondisse Deo interrogante,
nec propter hoc Deus locutus est ipsa quam dicimus locutionem. Quis enim
dubitat quicquid est ad Dei nutum esse flexibile, quo quidem facta, quo
conservata, quo etiam gubernata sunt omnia? Igitur cum ad tantas
alterationes moveatur aer imperio nature inferioris, que ministra et
factura Dei est, ut tonitrua personet, ignem fulgoret, aquam gemat,
spargat nivem, grandinea lancinet, nonne imperio Dei movebitur ad quedam
sonare verba, ipso distinguente qui maiora distinxit? Quid ni?

Quare ad hoc et ad quedam alia hec sufficere credimus.

Opinantes autem non sine ratione, tam ex superioribus quam
inferioribus sumpta, ad ipsum Deum primitus primum hominem direxisse
locutionem, rationabiliter dicimus ipsum loquentem primum, mox postquam
afflatus est ab animante Virtute, incunctanter fuisse locutum. Nam in
homine sentiri humanius credimus quam sentire, dumunodo sentiatur et
sentiat tanquam homo. Si ergo faber ille atque perfectionis principium
et amator afflando primum nostrum omni perfectione complevit,
rationabile nobis apparet nobilissimum animal non ante sentire quam
sentiri cepisse.

Si quis vero fatetur contra obiciens quod non oportebat illum loqui,
cum solus adhuc homo existeret, et Deus omnia sine verbis archana nostra
discernat etiam ante quam nos, - cum illa reverentia dicimus qua uti
oportet cum de eterna Voluntate aliquid iudicamus, quod licet Deus
sciret, immo presciret (quod idem est quantum ad Deum) absque locutione
conceptum primi loquentis, voluit tamen et ipsum loqui, ut in
explicatione tante dotis gloriaretur ipse qui gratis dotaverat. Et ideo
divinitus in nobis esse credendum est quod in actu nostrorum effectuum
ordinato letamur.

Et hinc penitus elicere possumus locum illum ubi effutita est prima
locutio: quoniam, si extra paradisum afflatus est homo, extra, si vero
intra, intra fuisse locum prime locutionis convicimus.

Quoniam permultis ac diversis ydiomatibus negotium exercitatur
humanum, ita quod multi multis non aliter intelligantur verbis quam sine
verbis, de ydiomate illo venari nos decet quo vir sine matre, vir sine
lacte, qui nec pupillarem etatem nec vidit adultam, creditur usus.

n hoc, sicut etiam in multis aliis, Petramala civitas amplissima
est, et patria maiori parti filiorum Adam. Nam quicunque tam obscene
rationis est ut locum sue nationis delitiosissimum credat esse sub sole,
hic etiam pre cunctis proprium vulgare licetur, idest maternam
locutionem, et per consequens credit ipsum fuisse illud quod fuit Ade.

Nos autem, cui mundus est patria velut piscibus equor, quanquam
Sarnum biberimus ante dentes et Florentiam adeo diligamus ut, quia
dileximus, exilium patiamur iniuste, rationi magis quam sensui spatulas
nostri iudicii podiamus. Et quamvis ad voluptatem nostram sive nostre
sensualitatis quietem in terris amenior locus quam Florentia non
existat, revolventes et poetarum et aliorum scriptorum volumina quibus
mundus universaliter et membratim describitur, ratiocinantesque in nobis
situationes varias mundi locorum et eorum habitudinem ad utrunque polum
et circulum equatorem, multas esse perpendimus firmiterque censemus et
magis nobiles et magis delitiosas et regiones et urbes quam Tusciam et
Florentiam, unde sumus oriundus et civis, et plerasque nationes et
gentes delectabiliori atque utiliori sermone uti quam Latinos.

Redeuntes igitur ad propositum, dicimus certam formam locutionis a
eo cum anima prima concreatam fuisse. Dico autem ‘formam’ et quantum ad
rerum vocabula et quantum ad vocabulorum constructionem et quantum ad
constructionis prolationem: qua quidem forma omnis lingua loquentium
uteretur, nisi culpa presumptionis humane dissipata fuisset, ut inferius
ostendetur.

Hac forma locutionis locutus est Adam; hac forma locutionis locuti
sunt omnes posteri eius usque ad edificationem turris Babel, que ‘turris
confusionis’ interpretatur; hanc formam locutionis hereditati sunt filii
Heber, qui ab eo dicti sunt Hebrei.

Hiis solis post confusionem remansit, ut Redemptor noster, qui ex
illis oriturus erat secundum humanitatem, non lingua confusionis, sed
gratie frueretur.

Fuit ergo hebraicum ydioma illud quod primi loquentis labia fabricarunt.

ispudet, heu, nunc humani generis ignominiam renovare! Sed quia
preferire non possumus quin transeamus per illam, quanquam rubor ad ora
consurgat animusque refugiat, percurremus.

O semper natura nostra prona peccatis! O ab initio et nunquam
desinens nequitatrix! Num fuerat satis ad tui correptionem quod, per
primam prevaricationem eluminata, delitiarum exulabas a patria? Num
satis quod, per universalem familie tue luxuriem et trucitatem, unica
riservata domo, quicquid tui iuris erat cataclismo perierat, et [que]
commiseras tu animalia celi terreque iam luerant? Quippe satis
extiterat. Sed, sicut proverbialiter dici solet ‘Non ante tertium
equitabis’, misera miserum venire maluisti ad equum.

Ecce, lector, quod vel oblitus homo vel vilipendens disciplinas
priores, et avertens oculos a vibicibus que remanserant, tertio
insurrexit ad verbera, per superbam stultitiam presumendo.

Presumpsit ergo in corde suo incurabilis homo, sub persuasione
gigantis Nembroth, arte sua non solum superare naturam, sed etiam ipsum
naturantem, qui Deus est, et cepit edificare turrim in Sennaar, que
postea dicta est Babel, hoc est ‘confusio’, per quam celum sperabat
ascendere, intendens inscius non equare, sed suum superare Factorem.

O sine mensura clementia celestis imperii! Quis patrum tot sustineret
insultus a filio? Sed exurgens non hostili scutica sed paterna et alias
verberibus assueta, rebellantem filium pia correctione nec non
memorabili castigavit.

Siquidem pene totum humanum genus ad opus iniquitatis coierat: pars
imperabant, pars architectabantur, pars muros moliebantur, pars
amussibus regulabant, pars trullis linebant, pars scindere rupes, pars
mari, pars terra vehere intendebant, partesque diverse diversis aliis
operibus indulgebant; cum celitus tanta confusione percussi sunt ut, qui
omnes una eademque loquela deserviebant ad opus, ab opere multis
diversificati loquelis desinerent et nunquam ad idem commertium
convenirent.

Solis etenim in uno convenientibus actu eadem loquela remansit: puta
cunctis architectoribus una, cunctis saxa volventibus una, cunctis ea
parantibus una; et sic de singulis operantibus accidit. Quot quot autem
exercitii varietates tendebant ad opus, tot tot ydiomatibus tunc genus
humanum disiungitur; et quanto excellentius exercebant, tanto rudius
nunc barbariusque locuntur.

Quibus autem sacratum ydioma remansit nec aderant nec exercitium
commendabant, sed graviter detestantes stoliditatem operantium
deridebant. Sed hec minima pars, quantum ad numerum, fuit de semine Sem,
sicut conicio, qui fuit tertius filius Noe: de qua quidem ortus est
populus Israel, qui antiquissima locutione sunt usi usque ad suam
dispersionem.

Ex precedenter memorata confusione linguarum non leviter opinamur per
universa mundi climata climatumque plagas incolendas et angulos tunc
primum homines fuisse dispersos. Et cum radix humane propaginis
principalis in oris orientalibus sit plantata, nec non ab inde ad
utrunque latus per diffusos multipliciter palmites nostra sit extensa
propago, demumque ad fines occidentales protracta, forte primitus tunc
vel totius Europe flumina, vel saltim quedam, rationalia guctura
potaverunt.

Sed sive advene tunc primitus advenissent, sive ad Europam indigene
repedassent, ydioma secum tripharium homines actulerunt; et afferentium
hoc alii meridionalem, alii septentrionalem regionem in Europa sibi
sortiti sunt; et tertii, quos nunc Grecos vocamus, partim Europe, partim
Asye occuparunt.

Ab uno postea eodemque ydiomate in vindice confusione recepto diversa
vulgaria traxerunt originem, sicut inferius ostendemus.

Nam totum quod ab hostiis Danubii sive Meotidis paludibus usque ad
fines occidentales Anglie Ytalorum Francorumque finibus et Oceano
limitatur, solum unum obtinuit ydioma, licet postea per Sclavones,
Ungaros, Teutonicos, Saxones, Anglicos et alias nationes quamplures
fuerit per diversa vulgaria dirivatum, hoc solo fere omnibus in signum
eiusdem principio remanente, quod quasi predicti omnes jo affermando
respondent.

Ab isto incipiens ydiomate, videlicet a finibus Ungarorum versus
orientem, aliud occupavit totum quod ab inde vocatur Europa, nec non
ulterius est protractum.

Totum vero quod in Europa restat ab istis, tertium tenuit ydioma,
licet nunc tripharium videatur: nam alii oc, alii oil, alii sÏ
affirmando locuntur, ut puta Yspani, Franci et Latini. Signum autem quod
ab uno eodemque ydiomate istarum trium gentium progrediantur vulgaria,
in promptu est, quia multa per eadem vocabula nominare videntur, ut
eum, celum, amorem, mare, terram, est, vivit, moritur, amat, alia fere
omnia.

storum vero proferentes oc meridionalis Europe tenent partem
occidentalem, a Ianuensium finibus incipientes. Qui autem sÏ dicunt a
predictis finibus orientalem tenent, videlicet usque ad promuntorium
illud Ytalie qua sinus Adriatici maris incipit, et Siciliam. Sed
loquentes oil quodam modo septentrionales sunt respectu istorum: nam
ab oriente Alamannos habent et ab occidente et settentrione anglico mari
vallati sunt et montibus Aragonie terminati; a meridie quoque
Provincialibus et Apenini devexione clauduntur.

Nos autem oportet quam nunc habemus rationem periclitari, cum
inquirere intendamus de hiis in quibus nullius autoritate fulcimur, hoc
est de unius eiusdemque a principio ydiomatis variatione secuta. Et quia
per notiora itinera salubrius breviusque transitur, per illud tantum
quod nobis est ydioma pergamus, alia desinentes: nam quod in uno est
rational[i], videtur in aliis esse causa.

Est igitur super quod gradimur ydioma tractando tripharium, ut
superius dictum est: nam alii oc, alii sÏ, alii vero dicunt oil.
Et quod unum fuerit a principio confusionis (quod prius probandum est)
apparet, quia convenimus in vocabulis multis, velut eloquentes doctores
ostendunt: que quidem convenientia ipsi confusioni repugnat, que ruit
celitus in edificatione Babel.

Trilingues ergo doctores in multis conveniunt, et maxime in hoc
vocabulo quod est ‘amor’. Gerardus de Brunel:

Si-m sentis fezelz amics,
per ver encusera amor.

Rex Navarre:

e fin amor si vient sen et bontÈ;

ominus Guido Guinizelli:

NÈ fe' amor prima che gentil core,
nÈ gentil [cor] prima che amor, natura.

Quare autem tripharie principali[ter] variatum sit, investigemus; et
quare quelibet istarum variationum in se ipsa variatur, puta dextre
Ytalie locutio ab ea que est sinistre (nam aliter Paduani et aliter
Pisani locuntur); et quare vicinius habitantes adhuc discrepant in
loquendo, ut Mediolanenses et Veronenses, Romani et Florentini, nec non
convenientes in eodem genere gentis, ut Neapoletani et Caetani,
Ravennates et Faventini, et, quod mirabilius est, sub eadem civilitate
morantes, ut Bononienses Burgi Sancti Felicis et Bononienses Strate
aioris.

Hee omnes differentie atque sermonum varietates quid accidant, una
eademque ratione patebit.

icimus ergo quod nullus effectus superat suam causam, in quantum
effectus est, quia nil potest efficere quod non est. Cum igitur omnis
nostra loquela - preter illam homini primo concreatam a Deo - sit a
nostro beneplacito reparata post confusionem illam que nil aliud fuit
quam prioris oblivio, et homo sit instabilissimum atque variabilissimum
animal, nec durabilis nec continua esse potest, sed sicut alia que
nostra sunt, puta mores et habitus, per locorum temporumque distantias
variari oportet.

Nec dubitandum reor modo in eo quod diximus ‘temporum’, sed potius
opinamur tenendum: nam si alia nostra opera perscrutemur, multo magis
discrepare videmur a vetustissimis concivibus nostris quam a coetaneis
perlonginquis. Quapropter audacter testamur quod si vetustissimi
Papienses nunc resurgerent, sermone vario vel diverso cum modernis
Papiensibus loquerentur.

Nec aliter mirum videatur quod dicimus quam percipere iuvenem
exoletum quem exolescere non videmus: nam que paulatim moventur, minime
perpenduntur a nobis, et quanto longiora tempora variatio rei ad
perpendi requirit, tanto rem illam stabiliorem putamus.

Non etenim ammiramur, si extimationes hominum qui parum distant a
brutis putant eandem civitatem sub invariabili semper civicasse sermone,
cum sermonis variatio civitatis eiusdem non sine longissima temporum
successione paulatim contingat, et hominum vita sit etiam, ipsa sua
natura, brevissima.

Si ergo per eandem gentem sermo variatur, ut. dictum est, successive
per tempora, nec stare ullo modo potest, necesse est ut disiunctim
abmotimque morantibus varie varietur, ceu varie variantur mores et
habitus, qui nec natura nec consortio confirmantur, sed humanis
beneplacitis localique congruitate nascuntur.

Hinc moti sunt inventores gramatice facultatis: que quidem gramatica
nichil aliud est quam quedam inalterabilis locutionis ydemptitas
diversibus temporibus atque locis. Hec cum de comuni consensu multarum
gentium fuerit regulata, nulli singolari arbitrio videtur obnoxia, et
per consequens nec variabilis esse potest. Adinvenerunt ergo illam ne,
propter variationem sermonis arbitrio singulariurn fluitantis, vel nullo
modo vel saltim imperfecte antiquorum actingeremus autoritates et gesta,
sive illorum quos a nobis locorum diversitas facit esse diversos.

Triphario nunc existente nostro ydiomate, ut superius dictum est, in
comparatione sui ipsius, secundum quod trisonum factum est, cum tanta
timiditate cunctamur librantes quod hanc vel istam vel illam partem in
comparando preponere non audemus, nisi eo quo gramatice positores
inveniuntur accepisse ‘sic’ adverbium affirmandi: quod quandam
anterioritatem erogare videtur Ytalis, qui sÏ dicunt.

Quelibet enim partium largo testimonio se tuetur. Allegat ergo pro se
lingua oil quod propter sui faciliorem se delectabiliorem vulgaritatem
quicquid redactum est sive inventum ad vulgare prosaycum, suum est:
videlicet Biblia cum Troianorum Romanorumque gestibus compilata et
Arturi regis ambages pulcerrime et quamplures alie ystorie ac doctrine.

Pro se vero argumentatur alia, scilicet oc, quod vulgares
eloquentes in ea primitus poetati sunt tanquam in perfectiori
dulciorique loquela, ut puta Petrus de Alvernia et alii antiquiores
doctores.

Tertia quoque, [que] Latinorum est, se duobus privilegiis actestatur
preesse: primo quidem quod qui dulcius subtiliusque poetati vulgariter
sunt, hii familiares et domestici sui sunt, puta Cynus Pistoriensis et
amicus eius; secundo quia magis videntur inniti gramatice que comunis
est, quod rationabiliter inspicientibus videtur gravissimum argumentum.

Nos vero iudicium relinquentes in hoc et tractatum nostrum ad vulgare
latium retrabentes, et receptas in se variationes dicere nec non illas
invicem comparare conemur.

icimus ergo primo Latium bipartitum esse in dextrum et sinistrum. Si
quis autem querat de linea dividente, breviter respondemus esse iugum
Apenini, quod, ceu fistule culmen hinc inde ad diversa stillicidia
grundat aquas, ad alterna hinc inde litora per ymbricia longa distillat,
ut Lucanus in secundo describit: dextrum quoque latus Tyrenum mare
grundatorium habet, levum vero in Adriaticum cadit.

Et dextri regiones sunt Apulia, sed non tota, Roma, Ducatus, Tuscia
et Ianuensis Marchia; sinistri autem pars Apulie, Marchia Anconitana,
Romandiola, Lombardia, Marchia Trivisiana cum Venetiis. Forum Iulii vero
et Ystria non nisi leve Ytalie esse possunt; nec insule Tyreni maris,
videlicet Sicilia et Sardinia, non nisi dextre Ytalie sunt, vel ad
dextram Ytaliam sociande.

n utroque quidem duorum laterum, et hiis que secuntur ad ea, lingue
hominum variantur: ut lingua Siculorum cum Apulis, Apulorum cum Romanis,
Romanorum cum Spoletanis, horum cum Tuscis, Tuscorum cum Ianuensibus,
anuensium cum Sardis; nec non Calabrorum cum Anconitanis, horum cum
Romandiolis, Romandiolorum cum Lombardis, Lombardorum curn Trivisianis
et Venetis, horum cum Aquilegiensibus, et istorum cum Ystrianis. De quo
atinorum neminem nobiscum dissentire putamus.

Quare ad minus xiiii vulgaribus sola videtur Ytalia variari. Que
adhuc omnia vulgaria in sese variantur, ut puta in Tuscia Senenses et
Aretini, in Lombardia Ferrarenses et Placentini; nec non in eadem
civitate aliqualem variationem perpendimus, ut superius in capitulo
immediato posuimus. Quapropter, si primas et secundarias et
subsecundarias vulgaris Ytalie variationes calcolare velimus, et in hoc
minimo mundi angulo non solum ad millenam loquele variationem venire
contigerit, sed etiam ad magis ultra.

Quam multis varietatibus latio dissonante vulgari, decentiorem atque
illustrem Ytalie venemur loquelam; et ut nostre venationi pervium callem
habere possimus, perplexos frutices atque sentes prius eiciamus de silva.

Sicut ergo Romani se cunctis preponendos existimant, in hac
eradicatione sive discerptione non inmerito eos aliis preponamus,
protestantes eosdem in nulla vulgaris eloquentie ratione fore tangendos.
icimus igitur Romanorum non vulgare, sed potius tristiloquium, ytalorum
vulgarium omnium esse turpissimum; nec mirum, cum etiam morum
habituumque deformitate pre cunctis videantur fetere. Dicunt enim: 
essure, quinto dici?

Post hos incolas Anconitane Marchie decerpamus, quiChignamente
scate, sciate locuntur: cum quibus et Spoletanos abicimus.

Nec pretereundum est quod in improperium istarum trium gentium
cantiones quamplures invente sunt: inter quas unam vidimus recte atque
perfecte ligatam, quam quidam Florentinus nomine Castra posuerat;
incipiebat etenim

Una fermana scopai da Cascioli,
cita cita se 'n gÏa 'n grande aina.

Post quos Mediolanenses atque Pergameos eorumque finitimos eruncemus,
in quorum etiam improperium quendam cecinisse recolimus

Enter l'ora del vesper,
ciÚ fu del mes d'occhiover.

Post hos Aquilegienses et Ystrianos cribremus, qui Ces fas tu?
crudeliter accentuando eructuant. Cumque hiis montaninas omnes et
rusticanas loquelas eicimus, que semper mediastinis civibus accentus
enormitate dissonare videntur, ut Casentinenses et Fractenses.

Sardos etiam, qui non Latii sunt sed Latiis associandi videntur,
eiciamus, quoniam soli sine proprio vulgari esse videntur, gramaticam
tanquam simie homines imitantes: nam domus nova et dominus meus locuntur.

Exaceratis quodam modo vulgaribus ytalis, inter ea que remanserunt in
cribro comparationem facientes honorabilius atque honorificentius
breviter seligamus.

Et primo de siciliano examinemus ingenium: nam videtur sicilianum
vulgare sibi famam pre aliis asciscere eo quod quicquid poetantur Ytali
sicilianum vocatur, et eo quod perplures doctores indigenas invenimus
graviter cecinisse, puta in cantionibus illis

Ancor che l'aigua per lo foco lassi,
et
Amor, che lungiamente m'hai menato.

Sed hec fama trinacrie terre, si rccte signum ad quod tendit
inspiciamus, videtur tantum in obproprium ytalorum principum remansisse,
qui non heroico more sed plebeio secuntur superbiam.

Siquidem illustres heroes, Fredericus cesar et benegenitus eius
anfredus, nobilitatem ac rectitudinem sue forme pandentes, donec
fortuna permisit humana secuti sunt, brutalia dedignantes. Propter quod
corde nobiles atque gratiarum dotati inherere tantorum principum
maiestati conati sunt, ita ut eorum tempore quicquid excellentes animi
atinorum enitebantur primitus in tantorum coronatorum aula prodibat; et
quia regale solium erat Sicilia, factum est ut quicquid nostri
predecessores vulgariter protulerunt, sicilianum voc[ar]etur: quod
quidem retinemus et nos, nec posteri nostri permutare valebunt.

Racha, racha. Quid nunc personat tuba novissimi Frederici, quid
tintinabulum secundi Karoli, quid cornua lohannis et Azonis marchionum
potentum, quid aliorum magnatum tibie, nisi ‘Venite carnifices, venite
altriplices, venite avaritie sectatores’?

Sed prestat ad propositum repedare quam frustra loqui. Et dicimus
quod, si vulgare sicilianum accipere volumus secundum quod prodit a
terrigenis mediocribus, ex ore quorum iudicium eliciendum videtur,
prelationis honore minime dignum est, quia non sine quodam tempore
profertur; ut puta ibi:

Tragemi d'este focora se t'este a boluntate.

Si autem ipsum accipere volumus secundum quod ab ore primorum Siculorum
emanat, ut in preallegatis cantionibus perpendi potest, nichil differt
ab illo quod laudabilissimum est, sicut inferius ostendemus.

Apuli quoque vel sui acerbitate vel finitimorum suorum contiguitate,
qui Romani et Marchiani sunt, turpiter barbarizant: dicunt enim

olzera che chiangesse lo quatraro.

Sed quamvis terrigene Apuli loquantur obscene comuniter, prefulgentes
eorum quidam polite locuti sunt, vocabula curialiora in suis cantionibus
compilantes, ut manifeste apparet eorum dicta perspicientibus, ut puta

adonna, dir vi volglio,
et
Per fino amore vo si letamente.

Quapropter superiora notantibus innotescere debet nec siculum nec
apulum esse illud quod in Ytalia pulcerrimum est vulgare, cum eloquentes
indigenas ostenderimus a proprio divertisse.

Post hec veniamus ad Tuscos, qui propter amentiam suam infroniti
titulum sibi vulgaris illustris arrogare videntur. Et in hoc non solum
plebeia dementat intentio, sed famosos quamplures viros hoc tenuisse
comperimus: puta Guittonem Aretinum, qui nunquam se ad curiale vulgare
direxit, Bonagiuntam Lucensem, Gallum Pisanum, Minum Mocatum Senensem,
Brunectum Florentinum, quorum dicta, si rimari vacaverit, non curialia
sed municipalia tantum invenientur. Et quoniam Tusci pre aliis in hac
ebrietate baccantur, dignum utileque videtur municipalia vulgaria
Tuscanorum sigillatim in aliquo depompare.

ocuntur Florentini et dicunt

anichiamo introcque, altro. Ô che noi non facciamo

Pisani:

Bene andonno li fanti de Fiorensa per Pisa.

ucenses:

Fo voto a Dio ke in grassarra
eie lo comuno de Lucca.

Senenses:

Onche renegata avess'io Siena.
h'ee chesto?

Aretini:

uo' tu venire ovelle?

e Perusio, Urbe Veteri, Viterbio, nec non de Civitate Castellana,
propter affinitatem quam habent cum Romanis et Spoletanis, nichil
tractare intendimus.

Sed quanquam fere omnes Tusci in suo turpiloquio sint obtusi,
nonnullos vulgaris excellentiam cognovisse sentimus, scilicet Guidonem,
apum et unum alium, Florentinos, et Cynum Pistoriensem, quem nune
indigne postponimus, non indigne coacti.

taque si tuscanas examinemus loquelas, et pensemus qualiter viri
prehonorati a propria diverterunt, non restat in dubio quin aliud sit
vulgare quod querimus quam quod actingit populus Tuscanorum.

Si quis autem quod de Tuscis asserimus, de Ianuensibus asserendum non
putet, hoc solum in mente premat, quod si per oblivionem Ianuenses
ammicterent z licteram, vel mutire totaliter eos vel novam reparare
oporteret loquelam. Est enim z maxima pars eorum locutionis; que quidem
lictera non sine multa rigiditate profertur.

Transeuntes nunc humeros Apenini frondiferos levam Ytaliam contatim
venemur ceu solemus, orientaliter ineuntes.

Romandiolam igitur ingredientes, dicimus nos duo in Latio invenisse
vulgaria quibusdam convenientiis contrariis alternata. Quorum unum in
tantum muliebre videtur propter vocabulorum et prolationis mollitiem
quod virum, etiam si viriliter sonet, feminam tamen facit esse credendum.

Hoc Romandiolos omnes habet, et presertim Forlivienses, quorum
civitas, licet novissima sit, meditullium tamen esse videtur totius
provincie: hii deuscÏ affirmando locuntur, et oclo meo et 
corada mea proferunt blandientes. Horum aliquos a proprio poetando
divertisse audivimus, Thomam videlicet et Ugolinum Bucciolam Faventinos.

Est et aliud, sicut dictum est, adeo vocabulis accentibusque yrsutum
et yspidum quod propter sui rudem asperitatem mulierem loquentem non
solum disterminat, sed esse virum dubitare[s le]ctor.

Hoc omnes qui magara dicunt, Brixianos videlicet, Veronenses et
igentinos, habet; nec non Paduanos, turpiter sincopantes omnia in -
tus participia et denominativa in -tas, ut mercÚ et bontË. Cum
quibus et Trivisianos adducimus, qui more Brixianorum et finitimorum
suorum u consonantem per f apocopando proferunt, puta nof pro
‘novem’ et vif pro ‘vivo’: quod quidem barbarissimum reprobamus.

eneti quoque nec sese investigati vulgaris honore dignantur: et si
quis eorum, errore confossus, vanitaret in hoc, recordetur si unquam dixit:

Per le plaghe de Dio tu no verras.

nter quos omnes unum audivimus nitentem divertire a materno et ad
curiale vulgare intendere, videlicet Ildebrandinum Paduanum.

Quare, omnibus presentis capituli ad iudicium comparentibus,
arbitramur nec romandiolum, nec suum oppositum ut dictum est, nec
venetianum esse illud quod querimus vulgare illustre.

llud autem quod de ytala silva residet percontari conemur expedientes.

icimus ergo quod forte non male opinantur qui Bononienses asserunt
pulcriori locutione loquentes, cum ab Ymolensibus, Ferrarensibus et
utinensibus circunstantibus aliquid proprio vulgari asciscunt, sicut
facere quoslibet a finitimis suis conicimus, ut Sordellus de Mantua sua
ostendit, Cremone, Brixie atque Verone confini: qui, tantus eloquentie
vir existens, non solum in poetando sed quomodocunque loquendo patrium
vulgare descruit.

Accipiunt enim prefati cives ab Ymolensibus lenitatem atque
mollitiem, a Ferrarensibus vero et Mutinensibus aliqualem garrulitatem
que proprie Lombardorum est: hanc ex commixtione advenarum Longobardorum
terrigenis credimus remansisse.

Et hec est causa quare Ferrarensium, Mutinensium vel Regianorum
nullum invenimus poetasse: nam proprie garrulitati assuefacti nullo modo
possunt ad vulgare aulicum sine quadam acerbitate venire. Quod multo
magis de Parmensibus est putandum, qui monto pro ‘multo’ dicunt.

Si ergo Bononienses utrinque accipiunt, ut dictum est, rationabile
videtur esse quod eorum locutio per conmixtionem oppositorum ut dictum
est ad laudabilem suavitatem remaneat temperata: quod procul dubio
nostro iudicio sic esse censemus.

taque si preponentes eos in vulgari sermone sola municipalia
atinorum vulgaria comparando considerant, allubescentes concordamus cum
illis; si vero simpliciter vulgare bononiense preferendum existimant,
dissentientes discordamus ab eis. Non etenim est quod aulicum et
illustre vocamus: quoniam, si fuisset, maximus Guido Guinizelli, Guido
Ghisilerius, Fabrutius et Honestus et alii poetantes Bononie nunquam a
proprio divertissent: qui doctores fuerunt illustres et vulgarium
discretione repleti. Maximus Guido:

adonna, lo fino amore ch'a vui porto;

Guido Ghisilerius:

onna, lo fermo core;

Fabrutius:

o meo lontano gire;

Honestus:

Pi˜ non actendo il tuo soccorso, Amore.

Que quidem verba prorsus a mediastinis Bononie sunt diversa.

umque de residuis in extremis Ytalie civitatibus neminem dubitare
pendamus (et si quis dubitat, illum nulla nostra solutione dignamur),
parum restat in nostra discussione dicendum. Quare, cribellum cupientes
deponere, ut residentiam cito visamus, dicimus Tridentum atque Taurinum
nec non Alexandriam civitates metis Ytalie in tantum sedere propinquas
quod puras nequeunt habere loquelas; ita quod si etiam quod turpissimum
habent vulgare, haberent pulcerrimum, propter aliorum commixtionem esse
vere latium negaremus. Quare, si latium illustre venamur, quod venamur
in illis inveniri non potest.

Postquam venati saltus et pascua sumus Ytalie, nec pantheram quam
sequimur adinvenimus, ut ipsam reperire possimus rationabilius
investigemus de illa ut, solerti studio, redolentem ubique et necubi
apparentem nostris penitus irretiamus tenticulis.

Resumentes igitur venabula nostra, dicimus quod in omni genere rerum
unum esse oportet quo generis illius omnia comparentur et ponderentur,
et a quo omnium aliorum mensuram accipiamus: sicut in numero cuncta
mensurantur uno, et plura vel pauciora dicuntur secundum quod distant ab
uno vel ei propinquant, et sicut in coloribus omnes albo mensurantur;
nam visibiles magis et minus dicuntur secundum quod accedunt vel
recedunt ab albo. Et quemadmodum de hiis dicimus que quantitatem et
qualitatem ostendunt, de predicamentorum quolibet, etiam de substantia,
posse dici putamus: scilicet ut unumquodque mensurabile sit, secundum
quod in genere est, illo quod simplicissimum est in ipso genere.

Quapropter in actionibus nostris, quantumcunque dividantur in
species, hoc signum inveniri oportet quo et ipse mensurentur. Nam, in
quantum simpliciter ut homines agimus, virtutem habemus (ut generaliter
illam intelligamus); nam secundum ipsam bonum et malum hominem
iudicamus; in quantum ut homines cives agimus, habemus legem, secundum
quam dicitur civis bonus et malus; in quantum ut homines latini agimus,
quedam habemus simplicissima signa et morum et habituum et locutionis,
quibus latine actiones ponderantur et mensurantur.

Que quidem nobilissima sunt earum que Latinorum sunt actiones, hec
nullius civitatis Ytalie propria sunt, et in omnibus comunia sunt: inter
que nunc potest illud discerni vulgare quod superius venabamur, quod in
qualibet redolet civitate nec cubat in ulla.

Potest tamen magis in una quam in alia redolere, sicut simplicissima
substantiarum, que Deus est, in homine magis redolet quam in bruto, in
animali quam in planta, in hac quam in minera, in hac quam in elemento,
in igne quam in terra; et simplicissima quantitas, quod est unum, in
impari numero redolet magis quam in pari; et simplicissimus color, qui
albus est, magis in citrino quam in viride redolet.

taque, adepti quod querebamus, dicimus illustre, cardinale, aulicum
et curiale vulgare in Latio quod omnis latie civitatis est et nullius
esse videtur, et quo municipalia vulgaria omnia Latinorum mensurantur et
ponderantur et comparantur.

Quare autem hoc quod repertum est, illustre, cardinale, aulicum et
curiale adicientes vocemus, nunc disponendum est: per quod clarius ipsum
quod ipsum est faciamus patere.

Primum igitur quid intendimus cum illustre adicimus, et quare
illustre dicimus, denudemus. Per hoc quoque quod illustre dicimus,
intelligimus quid illuminans et illuminatum prefulgens: et hoc modo
viros appellamus illustres, vel quia potestate illuminati alios et
iustitia et karitate illuminant, vel quia excellenter magistrati
excellenter magistrent, ut Seneca et Numa Pompilius. Et vulgare de quo
loquimur et sublimatum est magistratu et potestate, et suos honore
sublimat et gloria.

agistratu quidem sublimatum videtur, cum de tot rudibus Latinorum
vocabulis, de tot perplexis constructionibus, de tot defectivis
prolationibus, de tot rusticanis accentibus, tam egregium, tam
extricatum, tam perfectum et tam urbanum videamus electum, ut Cynus
Pistoriensis et amicus eius ostendunt in cantionibus suis.

Quod autem exaltatum sit potestate, videtur. Et quid maioris
potestatis est quam quod humana corda versare potest, ita ut nolentem
volentem et volentem nolentem faciat, velut ipsum et fecit et facit ?

Quod autem honore sublimet, in promptu est. Nonne domestici sui
reges, marchiones, comites et magnates quoslibet fama vincunt?

inime hoc probatione indiget. Quantum vero suos familiares gloriosos
efficiat, nos ipsi novimus, qui huius dulcedine glorie nostrum exilium
postergamus.

Quare ipsum illustre merito profiteri debemus.

Neque sine ratione ipsum vulgare illustre decusamus adiectione
secunda, videlicet ut id cardinale vocetur. Nam sicut totum hostium
cardinem sequitur ut, quo cardo vertitur, versetur et ipsum, seu
introrsum seu extrorsum flectatur, sic et universus municipalium grex
vulgarium vertitur et revertitur, movetur et pausat secundum quod istud,
quod quidem vere paterfamilias esse videtur. Nonne cotidie extirpat
sentosos frutices de ytalia silva? Nonne cotidie vel plantas inserit vel
plantaria plantat? Quid aliud agricole sui satagunt nisi ut amoveant et
admoveant, ut dictum est? Quare prorsus tanto decusari vocabulo promeretur.

Quia vero aulicum nominamus illud causa est quod, si aulam nos Ytali
haberemus, palatinum foret. Nam si aula totius regni comunis est domus
et omnium regni partium gubernatrix augusta, quicquid tale est ut
omnibus sit comune nec proprium ulli, conveniens est ut in ea
conversetur et habitet, nec aliquod aliud habitaculum tanto dignum est
habitante: hoc nempe videtur esse id de quo loquimur vulgare.

Et hinc est quod in regiis omnibus conversantes semper illustri
vulgari locuntur; hinc etiam est quod nostrum illustre velut accola
peregrinatur et in humilibus hospitatur asilis, cum aula vacemus.

Est etiam merito curiale dicendum, quia curialitas nil aliud est quam
librata regula eorum que peragenda sunt: et quia statera huiusmodi
librationis tantum in excellentissimis curiis esse solet, hinc est quod
quicquid in actibus nostris bene libratum est, curiale dicatur. Unde cum
istud in excellentissima Ytalorum curia sit libratum, dici curiale meretur.

Sed dicere quod in excellentissima Ytalorum curia sit libratum,
videtur nugatio, cum curia careamus. Ad quod facile respondetur. Nam
licet curia, secundum quod unita accipitur, ut curia regis Alamannie, in
Ytalia non sit, membra tamen eius non desunt; et sicut membra illius uno
Principe uniuntur, sic membra huius gratioso lumine rationis unita sunt.
Quare falsum esset dicere curia carere Ytalos, quanquam Principe
careamus, quoniam curiam habemus, licet corporaliter sit dispersa.

Hoc autem vulgare quod illustre, cardinale, aulicum et curiale
ostensum est, dicimus esse illud quod vulgare latium appellatur. Nam
sicut quoddam vulgare est invenire quod proprium est Cremone, sic
quoddam est invenire quod proprium est Lombardie; et sicut est invenire
aliquod quod sit proprium Lombardie, [sic] est invenire aliquod quod sit
totius sinistre Ytalie proprium; et sicut omnia hec est invenire, sic et
illud quod totius Ytalie est. Et sicut illud cremonense ac illud
lombardum et tertium semilatium dicitur, sic istud, quod totius Ytalie
est, latium vulgare vocatur. Hoc enim usi sunt doctores illustres qui
lingua vulgari poetati sunt in Ytalia, ut Siculi, Apuli, Tusci,
Romandioli, Lombardi et utriusque Marchie viri.

Et quia intentio nostra, ut polliciti sumus in principio huius
operis, est doctrinam de vulgari eloquentia tradere, ab ipso tanquam ab
excellentissimo incipientes, quos putamus ipso dignos uti, et propter
quid, et quomodo, nec non ubi, et quando, et ad quos ipsum dirigendum
sit, in inmediatis libris tractabimus.

Quibus illuminatis, inferiora vulgaria illuminare curabimus, gradatim
descendentes ad illud quod unius solius familie proprium est.UNIVERSIS Christi fidelibus, ad quos tenor praesentis scripturae
pervenerit, Ricardus de Bury, miseratione divina Dunelmensis episcopus,
salutem in Domino sempiternam, piamque ipsius praesentare memoriam
iugiter coram Deo in vita pariter et post fata.

Quid retribuam Domino pro omnibus quae retribuit mihi? devotissimus
investigat psalmista, rex invictus et eximius prophetarum: in qua
quaestione gratissima semetipsum redditorem voluntarium, debitorem
multifarium et sanctiorem optantem consiliarium recognoscit, concordans
cum Aristotele, philosophorum principe, qui omnem de agibilibus
quaestionem consilium probat esse: tertio et sexto Ethicorum.

Sane si propheta tam mirabilis, secretorum praescius divinorum,
praeconsulere volebat tam sollicite quomodo grate posset gratis data
refundere, quid nos rudes regratiatores et avidissimi receptores, onusti
divinis beneficiis infinitis, poterimus digne velle? Proculdubio
deliberatione sollerti et circumspectione multiplici, invitato primitus
spiritu septiformi, quatenus in nostra meditatione ignis illuminans
exardescat, viam non impedibilem providere debemus attentius, quo
largitor omnium de collatis muneribus suis sponte veneretur reciproce,
proximus relevatur ab onere et reatus conractus per peccantes cotidie
eleemosynarum remediis redimatur.

Hujus igitur devotionis monitione praeventi ab eo qui solus bonam
hominis et praevenit voluntatem et perficit, sine quo nec sufficentia
suppetit cogitandi solummodo, cujus quicquid boni fecerimus non
ambigimus esse munus, diligenter tam penes nos quam cum aliis inquiendo
discussimus quid inter diversorum generum pietatis officia primo gradu
placeret Altissimo, prodessetque potius Ecclesia militanti. Et ecce mox
nostrae considerationis aspectibus grex occurrit scholarium elegorum
quin potius electorum, in quibus Deus artifex et ancilla natura morum
optimorum et scientiarum celebrium plantaverunt radices, sed ita rei
familiaris oppressit penuria, quod obstante fortuna contraria semina tam
fecunda virtutem in culto iuventutis agro, roris debiti non rigata
favore, arescere compelluntur. Quo fit ut lateat in obscuris condita
virtus clara, ut verbis alludamus Boetii, et ardentes lucernae non
ponantur sub modio, sed prae defectu olei penitus exstinguantur.

Sic ager in vere floriger ante messem exaruit, sic frumenta in lollium
et vites degenerant in labruscas, ac sic in oleastros olivae sivescunt.
Marcescunt omnino tenellae trabeculae et qui in fortes columnas
Ecclesiae poterant excrevisse, subtilis ingenii capacitate dotati,
studiorum gymnasia derelinquunt. Sola inedia novercante, repelluntur a
philosophia nectareo poculo violenter, quam primo gustaverint, ipso
gusto ferventius sitibundi: liberalibus artibus habiles et scripturis
tantum dispositi contemplandis, orbati necessariorum subsidiis, quasi
quadam apostasiae specie ad artes mechanicus, propter cictus solius
suffragia ad Ecclesiae dispendium et totius cleri vilipendium revertuntur.

Sic mater Ecclesia pariendo filios abortori compellitur, quinimmo ab
utero foetus informis monstruose dirumpitur, et pro paucis minimisque
quibus contentatur natura, alumnos amittit egregios, postea promovendos
in pugiles fidei et athletas. Heu quam repente tela succiditur, dum
texentis manus orditur! Heu quod sol eclipsatur in aurora clarissima et
planeta progrediens regiratur retrograde ac naturam et speciem verae
stellae praetendens subito decidit et fit assub! Quid poterit pius homo
intueri miserius? Quid misericordiae viscera penetrabit acutius? Quid
cor congelatum ut incus in calentes guttas resolvet facilius?

Amplius arguentes a sensu contrario, quantum profuit toti reipublicae
Christianae, non quidem Sardanapali deliciis, neque Croesi divitiis
enervare studentes, sed melius mediocritate scholastica suffragari
pauperibus, ex eventu praeterito recordemur. Quot oculis vidimus, quot
ex scripturis collegimus, nulla suorum natalium claritate fulgentes,
nullius haereditatis successione gaudentes, sed tantum proborum virorum
pietate suffultos, apostolicas cathedras meruisse! subjectis fidelibus
praefuisse probissime! superborum et sublimium colla jugo ecclesiastico
subjecisse et procurasse propensius Ecclesiae libertatem!

Quamobrem perlustratis humanis egestatibus usquequaque caritativae
considerationis intuitu, huic tandem calamitoso generi hominum, in
quibus tamen tanta redolet spes profectus Ecclesiae, praelegit
peculiariter nostrae compassionis affectio pium ferre praesidium et
eisdem non solum de necessariis victui, verum multo magis de libris
utilissimis studio providere. Ad hunc effectum acceptissimum coram Deo
nostra jam ab olim vigilavit intentio indefessa. Hic amor ecstaticus tam
potenter nos rapuit ut, terrenis aliis abdicatis ab animo, acquirendorum
librorum solummodo flagraremus affectu.

Ut igitur nostri finis intentio tam posteris pateat quam modernis, et
ora loquentium perversa quantum ad nos pertinet obstruamus perpetuo,
tractatum parvulinum edidimus stilo quidem levissimo modernorum—est enim
ridiculosum rhetoricis quando levis materia grandi describitur stilo;
qui tractatus amorem quem ad libros habuimus ab excessu purgabit,
devotionis intentae propositum propalabit et circumstantias facti
nostri, per viginti divisus capitula, luce clarius enarrabit. Qui vero
de amore librorum principaliter disserit, placuit nobis more veterum
Latinorum ipsum Graeco vocabulo Philobiblon amabiliter nuncupare.





 



Quod thesaurus sapientiae potissime sit in libris

THESAURUS desiderabilis sapientiae et scientiae, quem omnes homines per
instinctum naturae desiderant, cunctas mundi transcendit divitias
infinite: cujus respectu lapides pretiosi vilescunt; cujus comparatione
argentum lutescit et aurum obryzum exigua fit arena; cujus splendore
tenebrescunt visui sol et luna; cujus dulcore mirabili amarescunt gustui
mel et manna.

O valor sapientiae non marcescans ex tempore, virtus virens assidue,
omne virus evacuans ab labente! O munus caeleste liberalitatis divinae,
descendans a Patre luminum, ut mentem rationalem provehas usque in
caelum! Tu es intellectus caelestis alimonia, quam qui bibunt adhuc
sitient, et languentis animae harminia laeticans, quam qui audit
nullatenas confundetur. Tu es morum mopderatrix et regula, secundum quam
operans non peccabit. Per te reges regnant et legum conditores justa
decernunt. Per te deposita ruditate nativa, elimatis ingeniis atque
linguis, vitiorum sentibus coeffossis radicitus, apices consequuntur
honoris, fiuntque patres patriae et comites principum, qui sine te
conflassent lanceas in ligones et vomeres, vel cum filio prodigo
pacerent forte sues.

Quo lates potissime, praeelecte thesaure, et ubi te reperient animae
sitibundae?

In libris proculdubio posuisti tabernaculum tuum, ubi te fundavit
Altissimus, lumen luminum, liber vitae. Ibi te omnis qui petit accipit,
et qui quaerit invenit, et pulsantibus improbe citius aperitur. In his
cherubin alas suas extendunt ut intellectus studentis ascendat, et a
polo usque ad polum prospiciat, a solis ortu et occasu, ab aquilone et
mari. In his incomprehensibilis ipse Deus altissimus apprehensibiliter
continetur et colitur; in his patet natura caelestium, terrestrium et
infernorum; in his cernuntur jura quibus omnis regitur politia,
hierarchia caelestis distinguuntur officia et daemonum tyrannides
describuntur, quos nec idaea Platonis exsuperant nec Cratonis cathedra
continebat.

In libris mortuos quasi vivos invenio; in libris futura praevideo; in
libris re bellicae disponuntur; de libris prodeunt jura pacis. Omnia
corrumpuntur et intabescunt in tempore; Saturnus quos generat devorare
non cessat: omnem mundi gloriam operiret oblivio, nisi Deus mortalibus
librorum remedia providisset.

Alexander, orbis domitor, Julius et urbis et orbis invasor, qui et Marte
et arte primus in unitate personae assumpsit imperium, fidelis Fabricius
et Cato rigidus hodie caruissent memoria, si librorum suffragia
defuissent. Turres ad terram sunt dirutae; civitates eversae; putredine
perierunt fornices triumphales; nec quicquam reperiet vel Papa vel rex
quo perennitatis privilegium conferatur commodius quam per libros.
Reddit auctori vicissitudinem liber factus, ut quamdiu liber supererit
auctor manens athanatos nequeat interire, teste Ptolemao in prologo
Almagesti: non fuit, inquit, mortuus qui scientiam vivificavit.

Quis igitur infinto thesauro librorum, de quo scriba doctus profert nova
et vetera, per quodcunque alterius speciei pretium limitabit? Veritas
vincens super omnia, quae regem, vinum et mulierem supergreditur, quam
amicis praehonorare officium obtinet sanctitatis, quae est et via sine
devio et vita sine termino, cui sacer Boetius attribuit triplex esse, in
mente, voce et scripto, in libris videtur manere utilius et fructificare
fecundius ad profectum. Nam virtus vocis perit cum sonitu; veritas mente
latens est sapientia absconsa et thesaurus invisus; veritas vero quae
lucet in libris omni se disciplinabili sensui manifestare desiderat.
Visui dum legitur, auditui dum auditur, amplius et tactui se comendat
quodammodo, dum transcribi se sustinet, colligari, corrigi et servari.

Veritas mentis clausa, licet sit possessio nobilis animi, quia tamen
caret socio, non constat esse jocunda, de qua nec visus judicat nec
auditus. Veritas vero vocis soli patet auditui, visum latens, qui plures
nobis differentias rerum monstrat, affixaque subtilissimo motui incipit
et desinit quasi simul. Sed veritas scripta libri, non succissiva sed
permanens, palam se praebat aspectui et per sphaerulas pervias oculorum,
vestibula sensus communis et imaginationis atria transiens, thalamum
intellectus ingreditur, in cubili memoriae se recondens, ubi aeternam
mentis congenerat veritatem.

Postremo pensandum, quanta doctrinae commoditas sit in libris, quam
facilis, quam arcana. Quam tuto libris humanae ignorantiae paupertatem
sine verecundia denudamus! Hi sunt magistri qui nos instruunt sine
virgis et ferula, sine verbis et cholera, sine pannis et pecunia. Si
accedis, non dormiunt; si inquirens interrogas, non abscondunt; non
remurmurant, si oberres; cachinnos nesciunt, si ignores.

O libri soli liberales et liberi, qui omni petenti tribuitis et omnes
manumittitis vobis sedulo servientes, quot rerum millibus typice viris
doctis recommendamini in scriptura nobis divinitus inspirita! Vos enim
estis profundissimae sophiae fodinae, ad quas sapiens filium suum mittit
ut inde thesauros effodiat—Proverbiorum secundo; vos putei aquarum
viventium, quos pater Abraham primo fodit, Isaac eruderavit, quosque
nituntur obstruere Palestini—Genesis sexto et vicensimo. Vos estis
revera spicae gratissimae, plenae granis, solis apostolicis manibus
confricandae, ut egrediatur cibus suavissimus famelicis animabus—Matt.
dudecimo.

Vos estis urnae aureae, in quibus manna reconditur, atque petrae
mellifluae, immo potius favi mellis, ubera uberrima lactis vitae,
promptuaria semper plena; vos lignum et quadripartitus fluvius paradisi,
quo mens humana pascitur et aridus intellectus imbuitur et rigatur; vos
arca Noae et scala Jacob, canalesque quibus foetus intuentium
colorantur; vos lapides testimonii et lagenae servantes lampadas
Gedeonis, pera David, de qua limpididdimi lapides extrahuntur ut Goliath
prosternatur. Vos estis aurea vasa templi, armi militiae clericorum,
quibus tela nequissimi hostis destruuntur, olivae fecundae, vineae
Engadi, ficus sterilescere nescientes, lucernae ardentes, semper in
manibus praetendendae,—et optima quaeque scripturae libris adaptare
poterimus, si loqui libeat figurate.



Qualis amor libris rationabiliter debeatur

SI QUIDLIBET juxta gradum valoris gradum mereatur amoris, valorem vero
librorum ineffabilem persuadet praecedens capitulum; palam liquet
lectori quid sit inde probabiliter concludendum. Non enim
demonstrationibus in morali materia nitimur, recordantes quoniam
disciplinati hominis est certitudinem quaerere, sicut rei naturam
perspexerit tolerare, archiphilosopho attestante—primo Ethicorum.
Quoniam nec Tullius requirit Euclidem, nec Euclidi Tullius facit fidem;
hoc revera sive logice sive rhetorice suadere conamur, quod quaecunque
divitiae vel deliciae cedere debent libris in anima spiritali, ubi
spiritus, qui est caritas, ordinat caritatem.

Primo quidem quia in libris sapientia continetur potissime, plus quam
omnes mortales naturaliter comprehendunt; sapientia vero divitias
parvipendit, sicut capitulum antecedens allegat. Praeterea
Aristoteles, de Problematibus, particula tertia, problemate decimo,
istam determinat quaestionem propter quid antiqui, qui pro gymnasticis
et corporalibus agoniis praemia statuerunt potioribus, nullum unquam
praemium sapientiae decreverunt. Hanc quaestionem responsione tertia ita
solvit: in gymnasticis exercitiis praemium est melius et eligibilius
illo, pro quo datur; sapientia autem nihil melius esse potest; quamobrem
sapientiae nullum potuit praemium assignari. Ergo nec divitiae nec
deliciae sapientiam antecellunt.

Rursus amicitiam divitiis praeponendam solus negabit insipiens, cum
sapientissimus hoc testetur; amicitiae vero veritatem hierophilosophus
praehonorat et verus Zorobabel omnibus anteponit. Subsunt igitur
divitiae veritati. Veritarem vero potissime et tuentur et continent
sacri libri, immo sunt veritas ipsa scripta; quoniam pro nunc librorum
asseres librorum non asserimus esse partes. Quamobrem divitiae subsunt
libris, praesertim cum pretiosissimum genus divitiarum omnium sint
amici, sicut secundo de Consolatione testatur Boetius, quibus tamen
librorum veritas est per Aristotelem preaferenda.

Amplius cum divitiae ad solius corporis subsidiae primo et principaliter
pertinere noscantur, virtus vero librorum sit perfectio rationis, quae
bonum humanum proprie nominatur, apparet quod libri sunt homini ratione
utenti divitiis cariores. Praeterea illud quo fides defenderetur
commodius, dilataretur diffusius, praedicaretur lucidius, diligibilius
debet esse fideli. Hoc autem est veritas libris inscripta, quod
evidentius figuravit Salvator, quando contra Tentatorem praeliaturus
viriliter scuto se circumdedit veritatis, non cujuslibet immo
scripturae, scriptum esse praemittens quod vivae vocis oraculo erat
prolaturus—Matt. quarto.

Rursus autem felicitatem nemo dubitat divitiis praeponendem. Consisti
autem felicitas in operatione nobilissimae et divinioris potentiae quam
habemus, dum videlicet intellectus vacat totaliter veritati sapientiae
contemplandae, quae est delectabilissima omnium operationum secundum
virtutem, sicut princeps philosophorum determinat decimo Ethicorum,
propter quod et philosophia videtur habere admirabiles delectationes
puritate et firmitate, ut scribitur consequenter. Contemplatio autem
veritatis nunquam est perfectior quam per libros, dum actualis
imaginatio continuata per librum actum intellectus super visas veritates
non sustinet interrumpi. Quamobrem libri videntur esse felicitatis
speculativae immediatissima instrumenta, unde Aristoteles, sol
philosophicae veritatis, ubi de eligendis distribuit methodos, docet
quod philosophari est simpliciter eligibilius quam ditari, quamvis in
casu ex circumstantia, puta necessariis indigenti, ditari quam
philosphari sit potius eligendum—tertio Topicorum.

Adhuc cum libri sint nobis commodissimi magistri, ut praecedens assumit
capitulum, eisdem non immerito tam honorem quam amorem tribuere convenit
magistralem. Tandem cum omnes homines natura scire desiderent ac per
libros scientiam veterum praeoptandum divitiis omnibus adipisci
possimus, quis homo secundum naturum vivens librorum non habeat
appetitum? Quamvis vero porcos margaritas spernere sciamus, hihil in hoc
prudentis laedetur opinio, quominus oblatas comparet margaritas.
Pretiosior est igitur cunctis opibus sapientiae libraria, et omnia quae
desiderantur huic non valent comparari—Proverbiorum tertio. Quisquis
igitur se fatetur veritatis, felicitatis, sapientiae vel scientiae, seu
etiam fidei zelatorem, librorum necesse est se faciat amatorem.



Qualiter in libris emendis sit pretium aestimandum

COROLLARIUM nobis gratum de praedictis elicimus, paucis tamen (ut
credimus) acceptandum: nullam videlicet debere caristiam hominem
impedire ab emptione librorum, cum sibi suppetat quod petitur pro
eisdem, nisi ut obsistatur malitiae venditoris, vel tempus emendi
opportunius expectetur. Quoniam, si sola sapientia pretium facit libris,
quae est infinitis thesaurus hominibus, et si valor librorum est
ineffabilis, ut praemissa supponunt, qualiter probabitur carum esse
commercium, ubi bonum emitur infinitum? Quapropter libros libenter
emendos et invite vendendos sol hominum Salomon nos hortatur, Prov.
tertio et vicensimo: veritatem, inquit, eme et noli vendere sapientiam.

Sed quod rhetorice suademus vel logice, adstruamus historiis rei gestae.
Archiphilosophus Aristoteles, quem Averoes datum putat quasi regulam in
natura, paucos libros Speusippi post ipsius decessum pro septuaginta
duobos millibus sestertiis statim emit. Plato, prior tempore sed
doctrinis posterior, Philolai Pythagorici librum emitpro decem millibus
denariorum, de quo dicitur Timaei dialogum excerpsisse, sicut refert A.
Gellius, Noctium Atticarum libro tertio, capitulo septimo decimo. Haec
autem narrat A. Gellius, ut perpendat insipiens quam nihilpendant
sapientes pecuniam comparatione librorum. Et e contrario, ut omni
superbiae stultitiam cognoscamus annexam, libet hic Tarquinii Superbi
stultitiam recensere in parvipensione librorum, quam refert idem A.
Gellius, Noctium Atticarum libro primo, capitulo undevicesimo.

Vetula quaedam omnino incognita ad Tarquinium Superbum, regem Romanum
septimum, dicitur accessisse, venales offerens novem libros, in quibus
(ut asseruit) divina continebantur oracula, sed immensam pro eisdem
poposcit pecuniam, in tantum ut rex eam diceret delirare. Illa commota
tres libros in ignem projecit et pro residuis summam quam prius exegit.
Rege negante, rursus tres alios in ignem projecit et adhuc pro tribus
residuis primam summam poposcit. Tandem stupefactus supra modum,
Tarquinius summam pro tribus gaudet exsolvere, pro qua novem poterat
redemisse. Vetula statim disparuit, quae nec prius, nec postea visa
fuit. Hi sunt libri Sibyllini, quos quasi quoddam divinum oraculum per
aliquem de quindecim viris consulebant Romani, et quindecimviratus
creditur officium originem habuisse. Quid aliud haec Sibylla prophetissa
tam vafro facto superbum regem edocuit, nisi quod vasa sapientiae, sacri
libri, omnem humanam eastimationem excedunt, et sicut de regno caelorum
dicit Gregorius: tantum valent, quantum habes?



Querimonia librorum contra clericos jam promotos

PROGENIES viperarum parentes proprios perimens atque semen nequam
ingratissimi cuculi, qui, cum vires acceperit, virium largitricem
nutriculam suam necat, sunt clerici degeneres erga libros. Reddite
praevaricatores ad cor et quid per libros recipitis fideliter computetis
et invenietis libros totius nobilis status vestri quodammodo creatores,
sine quibus proculdubio deficissent caeteri promotores.

Ad nos nempe rudes penitus et inertes reptastis, ut parvuli loquebamini,
ut parvuli sapiebatis, ut parvuli eiulantes implorastis participes fieri
lactis nostri. Nos vero protinus lacrimis vestris tacti mamillam
grammaticae porreximus exsugendam, quam dentibus atque lingua
contrectastis assidue, donec dempta nativa barbarie nostris linguis
inciperetis magnalia Dei fari. Post haec philosophiae vestibus valde
bonis, rhetorica et dialectica, quas apud nos habuimus et habemus, vos
induimus, cum essetis nudi, quasi tabula depingenda. Omnes enim
philosopiae domestici sunt vestiti duplicibus, ut tegatur tam nuditas
quam ruditas intellectus. Post haec, ut alati more seraphico super
cherubin scanderetis, quadrivialium pennas vobis quatuor adjungentes,
transmisimus ad amicum, ad cujus ostium, dum tamen improbe pulsaretis,
tres panes commodarentur intelligentiae Trinitatis, in qua consistit
finalis felicitas cujuslibet viatoris.

Quod si vos haec munera non habere dixeritis, confidenter asserimus,
quod vel ea per incuriam perdidistis collata, vel in principio desides
respuistis oblata. Si hujusmodi videantur ingratis pusilla, adicimus his
majora. Vos estis genus electum, regale sacerdotium, gens sancta, vos
populus peculiaris in sortem Domini computati, vos sacerdotes et
ministri Dei, immo vos antonomatice ipsa Ecclesia Dei dicimini, quasi
laici non sint ecclesiastici nuncupandi. Vos, laicis postpositis,
psalmos et hymnos concinitis in cancellis et altari deservientes, cum
altario participantes, verum conficitis corpus Christi, in quo Deus ipse
vos solum laicis, immo paulo magis angelis honoravit. Cui enim aliquando
angelorum dixit: tu es sacerdos in aeternum secundum ordinem
Melchisedech? Vos crucifixi patrimonium dispensatis pauperibus, ubi jam
quaeritur inter dispensatores ut fidelis quis inveniatur. Vos estis
pastores gregis Dominici tam exemplo vitae quam verbo doctrinae, qui
vobis tenentur rependere lac et lanam.

Qui sunt istorum omnium largitores, O clerici, nonne libri? Reminisci
libeat, supplicamus, quot per nos clericis sint concessa egregia
privilegia libertatum. Per nos siquidem vasa sapientiae et intellectus
imbuti cathedras scanditis magistrales, vocati ab hominibus Rabbi. Per
nos, in oculis laicorum mirabiles velut magna mundi luminaria,
dignitates ecclesiae secundum sortes varias possidetis. Per nos, cum
adhuc careatis genarum lanugine, in aetate tenera constituti tonsuram
portatis in vertice, prohibente statim ecclesiastica sententia
formidanda: nolite tangere christos meos et in prophetis meis nolite
malignari; et qui eos tetigerit temere violenter anathematis vulnere
ictu proprio protinus feriatur.

Tandem aetate succumbente malitiae, figurae Pythagoricae bivium
attingentes ramum laevum eligites et retrorsum abeuntes sortem Domini
praeassumptam dimittitis, socii facti furum; sicque semper proficientes
in pejus, latrociniis, homocidiis et multigenis impudicitiis maculati,
tam stitia, in manicis et compedibus coarctati, servamini morte
turpissima puniendi. Tunc elongatur amicus et proximus, nec est qui
doleat vicem vestram. Petrus jurat se hominem non novisse; vulgus clamat
justiciario: crucifige, crucifige eum! quoniam si hunc dimittis,
Caesaris amicus non eris. Jam periit omnis fuga, nam ante tribunal
oportet assisti, nec locus suppetit appellandi sed solum suspendium
exspectatur.

Dum sic tristitia complevit cor miseri et solae Camenae lacerae fletibus
ora rigant, fit balatus angustiis undique memor nostri et ut evitet
mortis propinquae periculum antiquatae tonsurae, quam dedimus, parvum
praefert signaculum, supplicans ut vocemur in medium et collati muneris
testes simus. Tunc misericordia statim moti occurrimus filio prodigo et
a portis mortis servum eripimus fugitivum. Legendus liber porrigitur non
ignotus et ad modicam balbutientis praetimore lecturam judicis potestas
dissolvitur, accusator trahitur, mors fugator.

O carminis empirici mira virtus! O dirae cladis antidotum salutare! O
lectio pretiosa psalterii, quod meretur hoc ipso liber vitae deinceps
appellari! Sustineat laici saeculare judicium, ut vel insuti culleis
enatent ad Neptunam, vel in terra plantati Plutoni fructificent, aut
Vulcano per incendia holocaustum se offerant medullatum, vel certe
suspensi victima sint Junoni; dum noster alumnus ad lectionem unicam
libri vitae pontificis commendatur custodiae et rigor in favorem
convertitur, ac dum forum transfertur a laico, a librorum alumno clerico
mors differtur.

Caeterum jam de clericis, qui sunt vasa virtutis, loquamur. Quis de
vobis pulpitum seu scabellum praedicaturus ascendit nobis penitus
inconsultis? Quis scholas lecturus vel disputaturus ingreditur, qui
nostris conatibus non fulcitur? Primum oportet volumen cum Ezechiele
comedere, quo venter memoriae dulcescat intrinsecus et sic more
pantherae refectae redoleat extrinsecus conceptorum aromatum odor
suavis, ad cujus anhelitum coanhelent accedere omnes bestiae et jumenta.
Sic nostra natura in nostris familiaribus operante latenter, auditores
accurrunt benevoli, sicut adamas trahit ferrum nquaquam invite. O virtus
infinita librorum! Jacent Parisius vel Athenis simulque resonat in
Britannia et in Roma. Quiescentes quippe moventur, dum ipsis loca sua
tenentibus, auditorum intellectibus circumquaque feruntur.

Nos denique sacerdotes, pontifices, cardinales et papam, ut cuncta in
hierarchia ecclesiastica collocentur in ordine, litterarum scientia
stabilimus. A libris namque sumit originem quicquid boni provenit statui
clericali. Sed haec hactenus: piget enim reminisci quae dedimus populo
clericorum degeneri, quia magis videntur perdita quam collata,
quaecumque munera tribuuntur ingratis.

Deinceps insistemus parumper recitandis injuriis quas rependunt,
vilipensionibus et jacturis, de quibus nec singula generum recitare
sufficimus, immo vix proxima genera singulorum. Inprimis de domiciliis
clericorum nobis jure haereditario debitis vi et armis expellimur, qui
quondam in interiori cubiculo cellulas habebamus quietis, sed proh
dolor! his nefandis temporibus penitus exsulantes improperium patimur
extra portas.

Occupant etenim loca nostra nunc canes, nunc aves, nunc bestia
bipedalis, cujus cohabitatio cum clericis vetabatur antiquitus, a qua
semper super aspidem et basiliscum alumnos nostros docuimus esse
fugiendum; quamobrem ista nostris semper studiis aemula, nullo die
placanda, finaliter nos conspectos in angulo jam defunctae araneae sola
tela protectos, in rugam fronte collecta, virulentis sermonibus detrahit
et subsannat, ac nos in tota domus suppellecti supervacaneos hospitari
demonstrat et ad unumquodque oeconomiae servitiam conqueritor otiosos,
mox in captiegia pretiosa, sindonem et sericum et coccum bis tinctum,
vestes et varias furraturas, linum et lanam, nos consulit commutandos:
et quidem merito, si videret intrinseca cordis nostri, si nostris
privatis interfuisset consiliis, si Theophrasti vel Valerii perlegisset,
vel saltem quintum et vicensimum capitulum Ecclesiastici auribus
intellectus audisset.

Quapropter conquerimur de hospitiis nobis injuste ablatis, de vestibus,
non quidem non datis sed de datis antiquitus, violentis manibus
laceratis. Adhaesit pavimento anima nostra, conglutinatus est in terra
venter noster, et gloria nostra in pulverem est deducta. Morbis variis
laboramus, dorsa dolentes et latera, et jacemus membratim paralysi
dissoluti, nec est qui recogitet, nec est ullus qui malagma procuret.
Candor nativus et luce perspicuus jam in fuscum et croceum est
conversus, ut nemo medicus dubitet ictericia nos infectos. Arthriticam
patiuntur nonnulli de nobis, sicut extremitates retortae insinuant
evidenter. Fumus et pulvis, quibus infestamur assidue, radiorum
visualium aciem hebetarunt et jam lippientibus oculis ophthalmiam
superducunt.

Ventres nostri duris torsionibus viscerum, quae vermes edaces non
cessant corrodere, consumuntur et utriusque Lazari sustinemus
putridinem, nec invenitur quisquam, qui cedri resina non liniat vel qui
quatriduano jam putrido clamans dicat, Lazare veni foras! Nullo
circumligantur medicamine vulnera nostra saeva, quae nobis innoxiis
inferuntur atrociter, nec est ullus qui super nostra ulcera cataplasmet;
sed pannosi et algidi in angulos tenebrosos abicimur, in lacrimis cum
sancto Job in sterquilionio colocamur, vel, quod nefas videtur effatu,
in abyssis abscondimur cloacarum. Pulvinar subtrahitur evangelicis
supponendum lateribus, quibus primo deberent de sortibus clericorum
provenire subsidia et sic ad nos suo famulatui deputandos pro semper
communis victus necessarius derivari.

Rursus de alio genere calamitatis conquerimur, quae personis nostris
crebrius irrogatur injuste. Nam in servos vendimur et ancillas et
obsides in tabernis absque redemptore jacemus. Macellariis crudelibus
subdimur, ubi mactare tam pecora quam jumenta sine piis lacrimis non
videmus et ubi millesies morimur ipso metu, qui cadere posset in
constantem. Judaeis committimur, Sarracenis, haereticis et paganis,
quorum super omnia toxicum formidamus, per quos nonnullos de nostris
parentibus per venemum pestiferum constat esse corruptos. Sane nos, qui
architectonici reputari debemus in scientiis et subjectis nobis omnibus
mechanicis imperamus, subalternatorum regimini vice versa committimur,
tanquam si monarcha summe nobilis rusticanis calcaneis substernatur.
Sartor et sutor et scissor quicunque ac cujuslibet artifex operis
inclusos nos custodit in carcere pro superfluis et lascivis deliciis
clericorum.

Jam volumus prosequi novum genus injuriae, quo tam in nostris personis
laedimur quam in fama, qua nihil carius possidemus. Generositati nostrae
omni die detrahitur, dum per pravos compilatores, translatores et
transformatores nova nobis auctorem nomina imponuntur et, antiqua
nobilitate mutata, regeneratione multiplici renascentes degeneramus
omnino. Sicque vilium vitricorem nobis nolentibus affiguntur vocabula et
verorum patrum nomina filiis subducuntur. Versus Vergilii, adhuc ipso
vivente quidam pseudoversificus usurpavit, et Martialis Coci libellos
Fidentinus quidam sibi mendaciter arrogavit, quem idem Martialis
redarguit merito sub his verbis:

        Quem recitas, meus est, O Fidentine, libellus;

      Sed male quum recitas, incipit esse tuus. 

Quid ergo mirum, si defunctis nostris auctoribus suas per nos fimbrias
simiae clericorum magnificant, cum eisdem superstitibus nos recenter
editos rapere moliantur. Ah, quoties nos antiquos fingitis nuper natos,
et qui patres sumus filios nominare conamini, quique vos ad esse
clericale creavimus studiorem vestorum fabricas appellatis! Revera de
Athenis exstitimus oriundi, qui fingimur nunc de Roma, semper namque
Carmentis latruncula fuit Cadmi, et qui nuper nascebamur in Anglia cras
Parisius renascemur, et inde delati Bononiam Italicam sortiemur
ogiginem, nulla consanguinitate suffultam.

Heu, quam falsis scriptoribus nos exarandos committitis; quam corrupte
nos legitis et mendicando necatis, quos pro zelo corrigere credabatis!
Interpretes barbaros sustinemus multotiens et qui linguarum idiomata
nesciunt nos de lingua ad linguam transferre praesumunt; sicque
proprietate sermonis ablata fit sententiae contra sensum auctoris
turpiter mutilata. Bene gratiosa fuisset librorum conditio, si turris
Babel nullatenus obfuisset praesumptio, si totius humani generis unica
descendisset sermonis species propagata.

Ultimam nostrae prolixae querelae, sed pro materia quam habemus
brevissimae, clausulam subjungemus. In nobis etenim commutatur naturalis
usus in eum usum qui est contra naturam, dum passim pictoribus subdimur
litterarum ignaris et aurifabris, proh dolor! commendamur nos, qui sumus
lumen fidelium animarum, ut fiamus, ac si non essemus sapientiae sacra
vasa, repositoria bractearum. Devolvimur indebite in laicorum dominum,
quod est nobis amarius omni morte, quoniam hi vendiderunt populum
nostrum sine pretio et inimici nostri judices nostri sunt.

Liquet omnibus ex praedictis quam infinita possemus in clericos
invectiva conicere, si non honestati propriae parceremus. Nam miles
emeritus clipeum veneratur et arma gratusque Corydon aratro tabescenti,
bigae, trahae, tribulae ac ligoni, etiam omnis artifex manualis
hyperduliam propriam suis exhibet instrumentis. Solus ingratus clericus
parvipendit et negligit ea, per quae sui honoris auspicia semper sumit.



Querimonia librorum contra religiosos possessionatus

RELIGIONUM veneranda devotio in librorum cultu solet esse sollicita et
in eorem eloquiis sicut in omnibus divitiis delectari. Scribebant namque
nonnulli manibus propriis inter horas canonicas, intervallis captatis,
et tempora pro quite corporis commodata fabricandis codicibus
concesserunt. De quorum laboribus hodie in plerisque splendent
monasteriis illa sacra gazophylacia, cherubicis libris plena, ad dandam
scientiam salutis studentibus atque lumen delactabile semitis laicorum.
O labor manualis, felicior omni cura georgica! O devota sollicitudo, ubi
nec meretur Martha corripi nec Maria! O domus jocunda, in qua Racheli
formosae Lya fecunda nos invidet, sed contemplatio cum activa gaudia sua
miscet. Felix providentia pro futuro infinitis posteris valitura, cui
nulla virgultorum plantatio, nulla seminum satio comparatur, nulla
bucolica curiositas quorumlibet armentorum, nulla castrorum constructio
munitorum!

Quamobrem immortalis debet esse patrum illorum memoria, quos solius
sapientiae delectabat thesaurus, qui contra futuras caligines luminosas
lucernas artificiosissime providerunt et contra famem audiendi verbum
Dei panes non subcinericeos neque hordaceos nec muscidos, sed panes
azymos de purissima simila sacrae sophiae confectos accuratissime
paraverunt, quibus esurientes animae feliciter cibarentur. Hi fuerunt
probissimi pugiles Christianae militiae, qui nostram infirmitatem armis
fortissimis munierunt. Hi fuerunt suis temporibus vulpium venatores
cautissimi, qui jam nobis sua retia reliquerunt, ut parvulas caperumus
vulpeculas, quae non cessant florentes vineas demiliri. Vere patres
egregii, bebedictione perpetua recolendi, felices merito fuissetis, si
vobis similem sobolem genuisse, si prolem non degenerem nec aequivocem
reliquisse ad sequentis temporis subsidium licuisset.

Sed, quod dolentes referimus, jam Thersites ignavus arma contrectat
Achilles ex dextrariorum phalerae praeelectae pigritantibus asinis
substernuntur, aquilarum nidis caecutientes noctuae dominantur et in
accipitis pertica residet vecors miluus.

              Liber Bacchus respicitur

            et in ventrem traicitur

              nocte dieque;

            liber codex despicitur

            et a manu reicitur

              longe lateque.

  Tanquam si cujusdam aequivocationis multiplicate fallatur simplex
monachica plebs moderna, dum Liber pater praeponitur libro patrum,
calcibus epotandis non codicibus emendandis indulget hodie studium
monachorum; quibus lasciviam musicam Timothei pudicis moribus aemulam
non verentur adjungere, sicque cantus ludentis non planctus lugentis
officium efficitur monachale.

Greges et vellera, fruges et horrea, porr et olera, potus et patera,
lectiones sunt hodie et studia monachorum, exceptis quibusdam paucis
electis, in quibus patrum praecedentium non imago sed vestigium remanet
aliquale. Rursus nulla nobis materia ministratur omnino, qua de nostro
cultu vel studio commendentur hodie canonici regulares, qui licet a
geminata regula nomen portent eximium, Augustini tamen regulae notabilem
neglexere versiculum, quo sub his verbis suis clericis commendamur:
Codices certa hora singulis diebus petantur; extra horam qui petierit,
non accipiat.

Hunc devotum studii canonem vix observat aliquis post ecclesiastica
cantica repetita, sed sapere quae sunt saeculi et relictum aratrum
intueri summa prudentia reputatur. Tollunt pharetram et arcum,
apprehendunt arma et scutum, eleemosynarum tributum canibus tribuunt non
egenis, inserviunt aleis et taxillis et his quae nos saecularibus
inhibere solemus, ut non miremur, si nos non dignentur respicere, quos
sic suis cernerent moribus contraire.

Patres igitur reverendi, patrum vestorum dignemini remiinisci et
librorum propensius indulgere studio, sine quibus quaelibet vacillabit
religio, sine quibus ut testa virtus devotionis arescet, sine quibus
nullum lumen poteritis mundo praebere.



Querimonia librorum contra religiosos mendicantes

PAUPERESspiritu sed in fide ditissimi, mundi peripsema et sal terrae.
saeculi contemptores et hominum piscatores, quam beati estis, si
penuriam patientes pro Christo animas vestras scitis in patentia
possidere! Non enim vos ultix iniquitatis inopia, nec parentum adversa
fortuna, nec ulla violenta necessitas sic oppressit inedia, sed devota
voluntas et electio Christiformis, qua vitam illam optimam aestimastis,
quam Deus omnipotens factus homo tam verbo quam exemplo optimam
praedicavit. Sane vos estis semper parientis ecclesiae novus fetus, pro
patribus et prophetis noviter substituti divinitus, ut in omnem terram
exeat sonus vester, et nostris instituti satutaribus doctrinis coram
gentibus et regibus promulgetis inexpugnabilem fidem Christi.

Porro fidem patrum potissime libris esse inclusam secundum capitulum
supra satis asseruit, quo constat luce clarius quod librorum deberetis
esse zelotypi prae caeteris Christianis. Seminare jubemini super omnes
aquas, quoniam non est personarum acceptor Altissimus nec vult mortem
peccatorum Piissimus, qui occidi voluit pro eisdem, sed contritos corde
mederi desiderat atque lapsos erigi et perversos corrigi spiritu
lenitatis. Ad quem effectum saluberrimum alma mater Ecclesia vos
plantavit gratuito, plantatosque rigavit favoribus, et rigatos
privilegiis suffulcivit, ut cum pastoribus et curatis coadjutores
essetis ad procurandum salutem fidelium animarum. Unde et Praedicatorum
ordinem propter sacrae scripturae studium et proximorum salutem
principaliter institutum constitutiones pronunciant eorundem, ut non
solum ex regula reverendi praesulis Augustini, quae codices singulis
diebus jubet esse petendos, verum mox cum earundem constitutionum
prologum legerint ex ipsius libri capite ad amorem librorum se noverint
obligatos.

Sed proh dolor! tam hos quam alios istorum sectantes effigiem a paterna
cultura librorum et studio subtrahit triplex cura superflua, ventris
videlicet, vestium et domorum. Sunt enim, neglecta Salvatoris
providentia, quem psalmista circa pauperem et mendicum promittit esse
sollicitum, circa labentis corporis indigentias occupati, ut stnt epulae
splendidae, vestesque contra regulam delicatae, necnon aedificiorum
fabricae et castrorum propugnacula tali proceritate, quae paupertati non
convenit, exaltatae. Propter haec tria nos libri, qui semper eos
proveximus ad profectum, et inter potentes et nobiles sedes honoris
concessimus, elongati a cordi affectibus quasi inter supervacanea
reputamur, excepto quod quibusdam quaternis parvi valoris insistunt, de
quibus Hiberas naenias et apocrypha deliramenta producunt, non ad
refocillativum animarum edulium, sed ad pruritum potius aurium auditorum.

Sacra scriptura non exponitur, sed omnino seponitur; quasi trita per
vicos et omnibus divulgata supponitur, cuius tamen fimbrias vix
paucissimi tetigerunt; cuius etiam tanta est litterarum profunditas, ut
ab humano intellectu, quantumcunque invigilet, summo otio et maximo
studio nequeat comprehendi, sicut sanctus asserit Augustinus. De hac
mille moralis disciplinae sententias enucleare poterit qui indulget
assidue, si tamen ostium aperire dignetur Ille, qui condidit spiritum
pietatis, quae et recentissima novitate pollebunt et sapidissima
suavitate auditorum intelligentias refovebunt.

Quamobrem paupertatis evangelicae professores primarii, post utcunque
salutatas scientias saeculares, toto mentis ingenio recollecto, hujus se
scripturae laboribus devoverunt, nocte dieque in lege Domini meditantes.
Quicquid vero poterant a famescente ventre furari, vel corpori semitecto
surripere, illud lucrum praecipuum arbitrantes, vel emendis vel edendis
codicibus adscripserunt. Quorum contemporanei saeculares, tam officium
intuentes quam studium libros eis, quos in diversis mundi partibus
sumptuose collegerant, ad totius aedificationem ecclesiae contulerunt.

Sane diebus istis, cum sitis tota diligentia circa quaestus intenti,
praesumptione probabili credi potest, si per anthropospatos sermo fiat,
Deum circa vos minorem sollicitudinem gerere, quos de sua promissione
perpendit diffidere, in humanis providentiis spem habentes. Corvum non
consideratis nec lilia, quos pascit et vestit Altissimus; Danielem et
Habacuc cocti pulmenti discophorum non pensatis, nec Eliam recolitis
nunc in torrente per corvos, nunc in deserto per angelum, nunc in
Sarepta per viduam, largitate divina quae dat escam omni carni tempore
opportuno, a famis inedia liberatum. Climate miserabili, ut timetur,
descenditis, dum divinae pietatis diffidentia prudentiae propriae
producit inisum, innisusvero prudentiae propriae sollicitudinem generat
terrenorum, nimiaque terrenorum sollicitudo librorum adimit tam amorem
quam studium, et sic cedit paupertas hodie per abusum in verbi Dei
dispendium, quam propter ipsius solum adminiculum elegistis.

Uncinis pomorum, ut populus fabulatur, puerulos ad religionem
attrahitis, quos professos doctrinis non instruitis vi et metu, sicut
exigit aetas illa, sed mendicativis discursibus sustinetis intendere
atque tempus quo possent addiscere, in captandis favoribus amicorum
consumere sinitis in offensam parentum, puerorum periculum et ordinis
detrimentum. Sicque nimirum contingit quod qui parvuli discere minime
cogebantur inviti, grandiores effecti docere praesumunt, indigni penitus
et indocti, et parvus error in principio maximus fit in fine. Succrescit
namque in grege vestro promiscuo laicorum quaedam multitudo plurimum
onerosa, qui tamen se ad praedicationis officium tanto improbius
ingerunt, quanto minus ea quae loquuntur intelligunt, in contemptum
sermonis divini et in perniciem animarum.

Sane contra legem in bove aratis et asino, cum indoctis et doctis
culturam agri dominici committitis pari passu. Scriptum est: Boves
arabant et asinae pascebantur juxta eos; quoniam discretorum interest
praedicare, simplicium vero per auditum sacri eloquii sub silentio se
cibare. Quot lapides mittitis in acervum Mercurii his diebus! quot
eunuchis sapientiae nuptias procuratis! quot caecos speculatores super
Ecclesiae muros circumire praecipitis!

O piscatores inertes! solis retibus alienis utentes, qui rupta vix
imperite reficitis, nova vero nullatenus connodatis, aliorurn labores
intratis, aliorum studia recitatis, aliorum sapientiam superficialiter
repetitam theatrali strepitu labiatis. Quemadmodum psittacus idiota
auditas voces effigiat, sic tales recitatores fiunt omnium sed nullius
auctores, asinam Balaam imitantes, quae licet esset intrinsecus
insensata, lingua tamen diserta facta est, tam domini quam prophetae
magistra. Resipiscite pauperes Christi et nos libros inspicite studiose,
sine quibus in praeparatione evangelii pacis nunquam poteritis debite
calceari.

Paulus apostolus, praedicator veritatis et doctor eximius gentium, ista
sibi per Timotheum pro omni supellectile tria jussit afferri, paenulam,
libros et membranas, secunda ad Timotheum ultimo, viris evangelicis
formam praebens, ut habitum deferant ordinatum, libros habeant ad
studendi subsidium et membranas, quas apostolus maxime ponderat, ad
scribendum: maxime, inquit, membranas.

Revera mancus est clericus et ad multorum jacturam turpiter mutilatus,
qui artis scribendi totaliter est ignarus. Aerem vocibus verberat et
praesentes tantum aedificat, absentibus et posteris nihil parat.
Atramentarium scriptoris gestabat in renibus vir qui frontes gementium
Tau signabat, Ezechiel. nono; insinuans figurate quod, si quis
scribendi peritia careat, praedicandi paenitentiam officium non praesumat.

Tandem in praesentis calce capituli supplicant vobis libri: Iuvenes
vestros aptos ingenio studiis applicate, necessaria ministrantes, quos
non solummodo bonitatem verum etiam disciplinam et scientiam doceatis,
verberibus terreatis, attrahatis blanditiis, molliatis munusculis et
poenosis rigoribus urgeatis, ut et Socratici moribus et doctrinis
Peripatetici simul fiant. Heri quasi hora undecima vos discretus
paterfamilias introduxit in vineam; ante sero penitus pigeat otiari.
Utinam cum prudenti villico mendicandi tam improbe verecundiam
haberetis! Tunc enim proculdubio libris et studio propensius vacaretis.



Querimonia librorum contra bella

PACIS auctor et amator Altissime! dissipa gentes bella volentes, quae
super omnes pestilentias libris nocent. Bella namque carentia rationis
judicio furiosos efficiunt impetus in adversa et dum rationis moderamine
non utuntur, sine differentia discretionis progressa, vasa destruunt
ratloms.

Tunc prudens Apollo Pythoni subicitur et tunc Phronesis pia mater in
phrenesis redigitur potestatem. Tunc pennatus Pegasus stabulo Corydonis
includitur et facundus Mercurius suffocatur. Tunc Pallas prudens erroris
mucrone conciditur et jocundae Pierides truculenta furoris tyrannide
supprimuntur.

O crudele spectaculum! ubi Phoebum philosophorum, archisophum
Aristotelem, cui in orbis dominum Deus ipse commisit dominium,
scelerosis manibus vinculatum, ferramentis infamibus compeditum
lanistarum humeris a sacratis aedibus asportari, et qui in mundi
magistratum magisterium atque super imperatorem imperium meruit
obtinere, injustissimo belli jure videres subici vili scurrae.

O potestas iniquissima tenebrarum, quae Platonis non veretur pessumdare
deitatem probatam, qui solus conspectui Creatoris prius quam bellantis
chaos placaret litigium, et ante quam hylen endelechia induisset,
species ideales obicere dignus fuit, ut mundum archetypum demonstraret
auctori, quo de superno exemplo mundus sensibilis duceretur. O
lacrimosus intuitus! quo moralis Socrates, cuius actus virtus et sermo
doctrina, qui de naturae principiis politiae pro- duxit iustitiam,
vitiosi vispilionis addictus cernitur servituti. Pythagoram plangimus,
harmoniae parentem, bellorum incentricibus furiis flagellatum atrociter
vice cantus gemitus edere columbinos. Miseremur Zenonis, principis
Stoicorum, qui ne consilium proderet linguam morsu secuit et exspuit in
tyrannum intrepide. Heu, jam rursus a Diomedonte tritus in mortario
pistillatur!

Certe non suflicimus singulos libros luctu lamentaricon- digno, qui in
diversis mundi partibus bellorum discrimine perierunt. Horribilem tamen
stragem, quae per auxiliares milites secundo bello Alexandrino contigit
in Aegypto, stilo flebili memoramus, ubi septinginta millia voluminum
igni- bus conflagrarunt, quae sub regibus Ptolemaeis per multa cur-
ricula temporum sunt collecta, sicut recitat Aulus Gellius, Noctium
Atticarum libro septimo, capitulo septimo decimo.

Quanta proles Atlantica tunc occubuisse putabitur, orbium motus omnes,
conjunctione splanetarum, galaxiae naturam et generationes prognosticas
cometarum ac quaecunque in caelo fiunt vel aethere, comprehendens! Quis
tam infaustum holocaustum, ubi loco cruoris incaustum offertur, non
exhorreat? ubi prunae candentes pergameni crepitantis sanguine
vernabantur, ubi tot innocentium millia, in quorum ore non est inventum
mendacium, fiamma vorax consumpsit, ubi tot scrinia veritatis aeternae
ignis parcere nesciens in faetentem cinerem commutavit.

Minoris facinoris aestimatur tam Jepue quam Agamemnonis victtma, ubi pia
filia virgo patris gladio jugulatur. Quot labores celebris Herculis tunc
periisse putabimus, qui ob astronomiae peritiam collo irreflexo caelum
describitur sustulisse, cum jam secundo flammis Hercules sit injectus.

Arcana caelorum, quae Jonithus non ab homine neque per hominem didicit
sed divinitus inspiratus accepit; quaeque Zoroastes germanus ejusdem,
immundorum servitor spirituum, Bactrianis disseruit; quae etiam sanctus
Enoch Paradisi praefectus prius quam transferretur de saeculo
prophetavit; immo quae primus Adam filios docuit, sicut raptus in
ecstasi in libro aeternitatis praeviderat, flammis illis nefandis
probabiliter aestimantur destructa.

Aegyptiorum religio, quam liber Logostilios sic commendat egregie,
politia veterum Athenarum, quae novem millibus annorum Athenas Graeciae
praecesserunt; carmina Chaldaeorum; considerationes Arabum et Indorum;
caerimoniae Iudaeorum; architectura Babyloniorum; Noe georgica; Moysis
praestigia; Josuae planimetria; Samsonis aenigmata; Salomonis
problemata, a cedro Libani usque ad hyssopum planissime disputata;
Aesculapii antidota; Cadmi grammatica; Parnasi poemata; Apollinis
oracula; Argonautica Jasonis; strategematon Palamedis; et alia infinita
scientiarum secreta hujus incendii tempestate creduntur sublata.

Numquid Aristotelem de circuli quadratura syllogismus apodicticon
latuisset, si libros veterum methodos naturae totius habentium
permisissent nefanda praelia superesse? Nec enim de mundi aeternitate
problema neutrum fecisset; nec de intellectuum humanorum pluralitate
eorundemque perpetuitate, ut verisimiliter creditur, dubitasset
ullatenus, si perfectae scientiae veterum invisorum bellorum pressuris
obnoxiae non fuissent. Per bella namque ad patrias peregrinas
distrahimur, obtruncamur, vulneramur et enormiter mutilamur, sub terra
suffodimur, in mari submergimur, flammis exurimur et omni necis genere
trucidamur.

Quantum sanguinis nostri fudit Scipio bellicosus, cum eversioni
Carthaginis, Romani imperii impugnatricis et aemulae, anxius incumbebat!
Quot millia millium praelium decennale Troianum ab hac luce transmisit!
Quot per Antonium, Tullio jam occiso, externarum provinciarum latebras
adierunt! Quot de nobis per Theodoricum, exulante Boetio, in diversa
mundi climata, sicut oves pastore percusso, sunt dispersi! Quot Seneca
succumbente Neronis malitiae, cum et volens et nolens portas mortis
adiret, ab eo divisi retrocessimus lacrimantes et in quibus partibus
hospitari possemus penitus ignorantes!

Felix fuit illa librorum translatio, quam in Persas de Athenis Xerxes
fecisse describitur, quos rursus de Persis in Athenas Seleucus reduxit.
O postliminium gratiosum! O mira laetitia! quam tunc cerneres in
Athenis, cum proli suae genitrix obviaret tripudians matricemque
thalamum senescenti jam soboli denuo demonstraret. Reassignatis
hospitiis veteribus inquilinis, mox tabulata cedrina cum lignis et
trabibus levigatis aptissime complanantur; auro et ebore epigrammata
designantur camerulis singulis, quibus ipsa volumina reverenter illata
suavissime collocantur sic, ut nullum alterius ingressum impediat vel
propinquitate nimia fratrem laedat.

Caeterum infinita sunt dispendia quae per seditiones bellorum librorum
generi sunt illata. Et quoniam infinita nullatenus pertransire
contingit, hic statuemus finaliter querimoniae nostrae Gades, et ad
preces a quibus incepimus regiramus habenas, rogantes suppliciter ut
rector Olympi ac mundi totius dispensator altissimus firmet pacem et
bella removeat ac tempora faciat sua protectione tranquilla.



De multiplici opportunitate quam habuimus librorum copiam conquirendi

CUM OMNI negotio tempus sit et opportunitas, ut testatur sapiens
Ecclesiastes, octavo, jam progredimur enarrare multiplices
opportunitates, quibus in adquisitione librorum, nostris propositis
divinitate propitia, juvabamur.

Quamvis enim ab adolescentia nostra semper socialem communionem cum
viris litteratis et librorum dilectoribus delectaremur habere,
succedentibus tamen prosperis, regiae majestatis consecuti notitiam et
in ipsius acceptati familia, facultatem accepimus ampliorem ubilibet
visitandi pro libito et venandi quasi saltus quosdam delicatissimos, tum
privatas, tum communes, tum regularium, tum saecularium librarias.

Sane dum invictissimi principis ac semper magnifice triumphantis regis
Angliae Eduardi Tertii post conquestum,—cujus tempora serenare dignetur
Altissimus diutine et tranquille—, primo quidem suam concernentibus
curiam, deinde vero rempublicam regni sui, cancellarii videlicet ac
thesaurarii, fungeremur officiis, patescebat nobis aditus facilis,
regalis favoris intuitu, ad librorum latebras libere perscrutandas.

Amoris quippe nostri fama volatilis jam ubique percrebuit, tantumque
librorum et maxime veterum ferebamur cupiditate languescere, posse vero
queml ibet nostrum per quaternos facilius quam per pecuniam adipisci
favorem. Quamobrem cum supra dicti principis recolendae memoriae
bonitate suffulti possemus obesse et prodesse, officere et proficere
vehementer tam majoribus quam pusillis, affluxerunt loco xeniorum et
munerum locoque donorum et jocalium caenulenti quaterni ac decrepiti
codices, nostris tam aspectibus quam affectibus pretiosi.

Tunc nobilissimorum monasteriorum aperiebantur armaria, reserabantur
scrinia et cistulae solvebantur, et per longa saecula in sepulcris
soporata volumina expergiscunt attonita, quaeque in locis tenebrosis
latuerant novae lucis radiis perfunduntur. Delicatissimi quondam libri,
corrupti et abominabiles jam effecti, murium quidem foetibus cooperti et
vermium morsibus terebrati, jacebant exanimes; et qui olim purpura
vestiebantur et bysso, nunc in cinere et cilicio recubantes oblivioni
traditi videbantur domicilia tinearum.

Inter haec nihilominus, captatis temporibus, magis voluptuose consedimus
quam fecisset medicus delicatus inter aromatum apothecas, ubi amoris
nostri objectum reperimus et fomentum. Sic sacra vasa scientiae ad
nostrae dispensationis provenerunt arbitrium, quaedam data, quaedam
vendita ac nonnulla pro tempore commodata.

Nimirum cum nos plerique de hujusmodi donariis cernerent contentatos, ea
sponte nostris usibus studuerunt tribuere, quibus ipsi libentius
caruerunt, quam ea quae nostris assistentes servitiis abstulerunt.
Quorum tamen negotia sic expedire curavimus gratiose, ut et eisdem
emolumentum accresceret, nullum tamen detrimentum justitia sentiret.
Porro, si scyphos aureos et argenteos, si equos egregios, si nummorum
summas non modicas amassemus, tunc temporis dives nobis aerarium
instaurasse possemus. Sed revera libros non libras maluimus, codicesque
plus dileximus quam florenos, ac panfletos exiguos incrassatis
praetulimus palefridis.

Ad haec ejusdem principis illustrissimi sempiternae memoriae
legationibus crebris functi, et ob multiplicia regni negotia nunc ad
sedem Romanam, nunc ad curiam Franciae, nunc ad mundi diversa dominia,
taediosis ambassiatibus ac periculosis temporibus mittebamur,
circumferentes tamen ubique illam, quam aquae plurimae nequiverunt
exstinguere, caritatem librorum. Haec omnium peregrinationum absinthia
quasi quaedam pigmentaria potio dulcoravit. Haec post perplexas
intricationes et scrupulosos causarum anfractus ac vix egressibiles rei
publicae labyrinthos ad respirandum ,parumper temperiem aurae lenis
aperult.

O beate Deus Deorum in Sion, quantus fluminis impetus voluptatis
laetificavit cor nostrum, quotiens paradisum mundi Parisius visitare
vacavimus moraturi, ubi nobis semper dies pauci prae amoris magnitudine
videbantur! Ibi bibliothecae jocundae super cellas aromatum redolentes,
ibi virens viridarium universorum voluminum, ibi prata academica terrae
motu trementia, Athenarum diverticula, Peripateticorum Itinera, Parnasi
promontoria et porticus Stoicorum.

Ibi cernitur tam artis quam scientiae mensurator Aristoteles, cujus est
totum quod est optimum in doctrinis, in regione dumtaxat transmutabili
sublunari; ibi Ptolemaeus eplcyclos et eccentricos auges atque geuzahar
planetarum figuris et numeris emetitur; ibi Paulus arcana revelat; ibi
Dionyslus convicinus hierarchias coordinat et distinguit; ibi quicquid
Cadmus grammate recolligit Phoeniceo, totum virgo Carmenta charactere
repraesentat Latino; ibi revera, apertis thesauris et sacculorum
corrigiis resolutis, pecuniam laeto corde dispersimus, atque libros
impretiabiles luto redemimus et arena. Nequaquam malum est, malum est,
insonuit omnis emptor; sed ecce quam bonum et quam jocundum arma
clericalis militiae congregare in unum, ut suppetat nobis, unde
haereticorum bella conterere, si insurgant!

Amplius opportunitatem maximam nos captasse cognoscimus per hoc, quod ab
aetate tenera magistrorum et scholarium ac diversarum artium professorum
quos ingenii perspicacitas ac doctrinae celebritas clariores effecerant,
relegato quolibet partiali favore, exquisitissima sollicitudine nostrae
semper coniunximus comitivae, quorum consolativis colloquiis confortati,
nunc argumentorum ostensivis investigationibus, nunc physicorum
processuum ac catholicorum doctorum tractatuum recitationibus, nunc
moralitatum excitativis collationibus, velut alternatis et multiplicatis
ingenii ferculis, dulctus fovebamur.

Tales in nostro tirocinio commilitones elegimus, tales in thalamo
collaterales habuimus, tales in itinere comites, tales in hospitio
commensales, et tales penitus in omni fortuna sodales. Verum quia nulla
felicitas diu durare permittitur, privabamur nonnunquam luminum
aliquorum praesentia corporali, cum eisdem promotiones ecclesiasticae ac
dignitates debitae, prospiciente de caelo justitia, provenerunt. Quo
fiebat, ut incumbentes sicut oportuit curae propriae se a nostris
cogerentur obsequiis absentare.

Rursus compendiosissimam semitam subjungemus, per quam ad manus nostras
pervenit librorum tam veterum quam novorum plurima multitudo.
Religiosorum siquidem mendicantium paupertatem susceptam pro Christo
nunquam indignantes horruimus, verum ipsos ubique terrarum in nostrae
compassionis ulnas admisimus mansuetas, affabilitate familiarissima in
personae nostrae devotionem alleximus, allectosque beneficiorum
liberalitate munifica fovimus propter Deum; quorum sic eramus omnium
benefactores communes, ut nihilominus videremur quadam paternitatis
proprietate singulos adoptasse.

Istis in statu quolibet facti sumus refugium, istis nunquam clausimus
gratiae nostrae sinum; quamobrem istos votorum nostrorum peculiarissimos
zelatores meruimus habere, et tam opere quam opera promotores. Qui
circuentes mare et aridam ac orbis ambitum perlustrantes, universitates
quoque diversarumque provinciarum generalia studia perscrutantes,
nostris desideriis militare studebant certissima spe mercedes.

Quis inter tot argutissimos venatores lepusculus delitesceret? Quis
pisciculus istorum nunc hamos, nunc retia, nunc sagenas evaderet? A
corpore sacrae legis divinae usque ad quaternum sophismatum hesternorum,
nihil istos praeterire potuit scrutatores. Si in fonte fidei
Christianae, curia sacrosancta Romana, sermo devotus insonuit, vel si
pro novis causis quaestio ventilabatur extranea, si Parisiensis
soliditas, quae plus antiquitati discendae quam veritati subtiliter
producendae jam studet, si Anglicana perspicacitas, quae antiquis
perfusa Iuminaribus novos semper radios emittit veritatis, quicquam ad
augmentum scientiae vel declarationem fidei promulgabat, hoc statim
nostris recens infundebatur auditibus nullo denigratum seminiverbio
nulloque nugace corruptum, sed de praelo purissimi torcularis in nostrae
memoriae dolia defaecandum transibat.

Cum vero nos ad civitat es et loca contingeret declinare, ubi praefati
pauperes conventus habebant, eorum armaria ac quaecunque librorum
repositoria visitare non piguit; immo ibi in altisstma paupertate
altissimas divitias sapientiae thesaurizatas invenimus, et non solum in
eorum sarcinulis et sportellis micas de mensa dominorum cadentes
repperimus pro catellis, verum panes propositionis absque fermento
panemque angeIorum omne delectamentum in se habentem, immo horrea Joseph
plena frumentis totamque Aegypti supellectilem atque dona ditissima,
quae regina Saba detulit Salomoni.

Hi sicut formicae continue congregantes in messem et apes argumentosae
fabricantes jugiter cellas mellis. Hi successores Bezeleel ad
excogitandum quicquid fabrefieri poterit in argento et auro ac gemmis,
quibus templum Ecclesiae decoretur. Hi prudentes polymitarii, qui
superhumerale et rationale pontificis sed et vestes varias efficiunt
sacerdotum. Hi cortinas, saga pellesque arietum rubricatas resarciunt
quibus Ecclesiae militantis tabernaculum contegatur. Hi agricolae
seminantes, boves triturantes, tubae buccinantes, pleiades emicantes et
stellae manentes in ordine suo, quae Sisaram expugnare non cessant. Et
ut veritas honoretur, salvo praejudicio cujuscunque, licet hi nuper hora
undecima vineam sint ingressi dominicam, sicut amantissimi nobis libri
capitulo sexto supra anxius allegabant, plus tamen in hac hora
brevissima sacratorum librorum adjecerunt propagini quam omnes residui
vinitores; Pauli sectantes vestigia, qui vocatione novissimus
praedicatione primus, multo latius aliis evangelium Christi sparsit.

De istis ad statum pontificalem assumpti nonnullos habuimus de duobus
ordinibus, Praedicatorum videlicet et Minorum, nostris assistentes
lateribus nostraeque familiae commensales, viros utique tam moribus
insignitos quam litteris, qui diversorum voluminum correctionibus,
expositionibus, tabulationibus ac compilationibus indefessis studiis
incumbebant.

Sane quamvis omnium religiosorum communicatione multiplici plurimorum
operum copiam tam novorum quam veterum assecuti fuerimus, Praedicatores
tamen extollimus merito speciali praeconio in hac parte, quod eos prae
cunctis reltgiosis suorum sine mvidia gratissime communicativos
invenimus, ac divina quadam liberalitate perfusos sapientiae luminosae
probavimus non avaros sed idoneos possessores.

Praeter has omnes opportunitates praetactas, stationariorum ac
librariorum notitiam, non solum infra natalis soli provinciam, sed per
regnum Franciae, Teutoniae et Italiae dispersorum comparavimus,
faciliter pecunia praevolante, nec eos ullatenus impedivit distantia,
neque furor maris absterruit, nec aes eis pro expensa defecit, quin ad
nos optatos libros transmitterent vel afferrent. Sciebant profecto quod
spes eorum in sinu nostro reposita defraudari non poterat, sed restabat
apud nos copiosa redemptio cum usuris.

Denique nec rectores scholarum ruralium puerorumque rudium paedagogos
nostra neglexit communio, singulorum captatrix amoris; sed potius cum
vacaret, eorum hortulos et agellos ingressi, flores superficietenus
redolentes collegimus ac radices effodimus obsoletas, studiosis tamen
accommodas et quae possent, digesta barbarie rancida, pectorales
arterias eloquentiae munere medicari. Inter hujusmodi pleraque
comperimus renovari dignissima quae, solerter elimata robigine turpi,
larva vetustatis deposita, merebantur venustis vultibus denuo reformari.
Quae nos, adhibita necessariorum suflicientia, in futurae resurrectionis
exemplum resuscitata quodammodo redivivae reddidimus sospitati.

Caeterum apud nos in nostris maneriis multitudo non modica semper erat
antiquariorum, scriptorum, correctorum, colligatorum, illuminatorum et
generaliter omnium, qui poterant librorum servitiis utiliter insudare.
Postremo omnis utriusque sexus omnisque status vel dignitatis conditio,
cujus erat cum libris aliquale commercium, cordis nostri januas pulsu
poterat aperire facillime et in nostrae commodosum reperire cubile.

Sic omnes admisimus codices afferentes, ut nunquam praecedentium
multitudo fastidium posterorum efficeret, vel hesternum beneficium
praecollatum praejudicium pareret hodierno. Quapropter cum omnibus
memoratis personis quasi quibusdam adamantibus attractivis librorum
iugiter uteremur, fiebat ad nos desideratus accessus vasorum scientiae
et volatus multifarius voluminum optimorum. Et hoc est quod praesenti
capitulo sumpsimus enarrare.



Quod licet opera veterum amplius amaremus, non tamen damnavimus studia
modernorum

LICET nostris desideriis novitas modernorum nunquam fuerit odiosa, qui
vacantes studiis ac priorum patrum sententiis quicquam vel subtiliter
vel utiliter adicientes grata semper affectione coluimus, antiquorum
tamen examinatos labores securiori aviditate cupivimus perscrutari. Sive
enim naturaliter viguerunt perspicaciori mentis ingenio, sive
instantiori studio forsitan indulserunt, sive utriusque suffulti
subsidio profecerunt, hoc unum comperimus evidenter, quod vix sufficiunt
successores priorum comperta discutere, atque ea per doctrinae captare
compendium, quae antiqui anfractuosis adinventionibus effoderunt.

Sicut enim in corporis probitate praestantiores legimus praecessisse,
quam moderna tempora exhibere noscantur, ita luculentioribus sensibus
praefulsisse plerosque veterum opinari nullatenus est absurdum, cum
utrosque opera, quae gesserunt, inattingibiles posteris aeque probent.
Unde Phocas in prologo Grammaticae suae scribit:

        Omnia cum veterumm sint cxplorata libellis,
        Multa loqui breviter sit novitatis opus.

Nempe si de fenore discendi ac diligentia studii fiat sermo, illi
philosophiae vitam totam integre devoverunt; nostri vero saecult
contemporanet paucos annos fervidae juventutis, aestuantis vicissim
mincendiis vitiorum, segniter applicant, et cum, sedatis passionibus,
discernendae ambiguae veritatlis acumen attigerint, mox externis
tmplicati negotiis retrocedunt et philosophiae gymnasiis valedicunt.

Mustum fumosum juvenilis ingenii philosophicae difficultati delibant,
vinumque maturius defaecatum oeconomicae sollictudini largiuntur.
Amplius sicut Ovidius, primo De Vetula, merito lamentatur:

        Omnes declinat ad ea lucra ministrant,
      Utque sciant discunt pauci, plures ut abundent;
      Sic te prostituunt, O virgo Scientia! sic te
      Venalem faciunt castis amplexibus aptam,
      Non te propter te quaerentes, sed lucra per te,
      Ditarique volunt potius, quam philosophari;

et infra:

                sic Philosophia
      Exilium patitur, et Philopecunia regnat,

quam constat esse violentissimum toxicum disciplinae.

Qualiter vero non alium terminum studio posuerunt antiqui quam vitae,
declarat Valerius ad Tiberium, libro octavo, capitulo septimo, per
exempla multorum. Carneades, inquit, laboriosus ac diutinus sapientiae
miles fuit; siquidem expletis nonaginta annis idem illi vivendi ac
philosophandi finis fuit. Isocrates nonagesimum quartum annum agens
nobilissimum librum scripsit; Sophocles prope centesimum annum agens;
Simonides octogesimo anno carmina scripsit. A. Gellius non affectavit
diutius vivere, quam esset idoneus ad scribendum, teste seipso in
prologo Noctium Atticarum.

Fervorem vero studii, quem habebat Euclides Socraticus, reatare solebat
Taurus philosophus, ut juvenes ad studium animaret, sicut refert A.
Gellius libro septimo, capitulo decimo, voluminis memorati. Athenienses
namque cum Megarenses odirent, decreverunt quod si quis de Megarensibus
Athenas intraret, capite plecteretur. Tunc Euclides, qui Megarensis erat
et ante illud decretum Socratem audierat, muliebri ornamento contectus
de nocte, ut Socratem audiret, ibat de Megaris ad Athenas viginti millia
passuum et redibat. Imprudens et nimius fuit fervor Archimedis, qui
geometricae facultatis amator nomen edisserere noluit nec a figura
protracta caput erigere, quo vitae mortalis fatum poterat prolongasse,
sed indulgens studio plus quam vitae studiosam figuram vitali sanguine
cruentavit.

Quam plurima hujus nostri propositi sunt exempla, nec ea quidem
transcurrere brevitas affectata permittit. Sed, quod dolentes referimus,
iter prorsus diversum incedunt clerici celebres his diebus. Ambitione
siquidem in aetate tenera laborantes, ac praesumptionis pennas Icarias
inexpertis lacertis fragiliter coaptantes, pileum magistralem immaturi
praeripiunt, fiuntque pueruli facultatum plurium professores immeriti,
quas nequaquam pedetentim pertranseunt, sed ad instar caprearum
saltuatim ascendunt; cumque parum de grandi torrente gustaverint,
arbitrantur se totum funditus sorbuisse, vix faucibus humectatis; et
quia in primis rudimentis tempore congruo non fundantur, super debile
fundamentum opus aedificant ruinosum. Iamque provectos pudet addiscere,
quae tenellos decuerat didicisse, et sic profecto coguntur perpetuo
luere quod ad fasces indebitos praepropere salierunt

Propter haec et his similia, tirones scholastici soliditatem doctrinae,
quam veteres habuerunt, tam paucis lucubratiunculis non attingunt,
quantumcunque fungantur honoribus, censeantur nominibus, auctorizentur
habitibus, locenturque solemniter in cathedris seniorum. Prisciani
regulas et Donati statim de cunis erepti et celeriter ablactati
perlingunt; Categorias, Perihermenias, in cujus scriptura summus
Aristoteles calamum in corde tinxisse confingitur, infantili balbutie
resonant impuberes et imberbes. Quarum facultatum itinera dispendioso
compendio damnosoque diplomate transmeantes, in sacrum Moysen manus
iniciunt violentas, ac se tenebrosis aquis in nubibus aeris facialiter
aspergentes, ad pontificatus infulam caput parant, nulla decoratum
canitie senectutis.

Promovent plurimum istam pestem juvantque ad istum phantasticum
clericatum tam pernicibus passibus attingendum papalis provisio
seductivis precibus impetrata necnon et preces, quae repelli non
possunt, cardinalium et potentum, amicorum cupiditas et parentum , qui
aedificantes Sion in sanguinibus, prius suis nepotibus et alumnis
ecclesiasticas dtgnitates anticipant, quam naturae successu vel
doctrinae temperie maturescant.

Isto, pro dolor! paroxysmo, quem plangimus, Parisiense palladium nostris
maestis temporibus cernimus jam sublatum, ubi tepuit, immo fere friguit
zelus scholae tam nobiIis, cujus olim radii lucem dabant universis
angulis orbis terrae. Quiescit ibidem jam calamus omnis scribae, nec
librorum generatio propagatur ulterlus, nec est qui incipiat novus
auctor haberi. Involvunt sententias sermonibus imperitis, et omnis
logicae proprietate privantur; nisi quod Anglicanas subtilitates, quibus
palam detrahunt, vigiliis furtivis addiscunt.

Minerva mirabilis nationes hominum circuire videtur, et a fine usque ad
finem attingit fortiter, ut se ipsam communicet universis. Indos,
Babylonios, Aegyptios atque Graecos, Arabes et Latinos eam pertransisse
jam cernimus. Jam Athenas deseruit, jam a Roma recessit, jam Parisius
praeterivit, jam ad Britanniam, insularum insignissimam quin potius
microcosmum, accessit feliciter, ut se Graecis et barbaris debitricem
ostendat. Quo miraculo perfecto, conicitur a plerisque quod, sicut
Galliae jam sophia tepescit, sic ejusdem millitia penitus evirata
languescit.



De successiva perfectione librorum

SAPIENTIAM veterum exquirentes assidue, juxta sapientis consilium,
Ecclesiastici nono et tricensimo: Sapientiam, inquit, omnium antiquorum
exquiret sapiens, non in illam opinionem dignum duximus declinandum, ut
primos artium fundatores omnem ruditatem elimasse dicamus, scientes
adinventionem cujusque fideli canonio ponderatam pusillam efficere
scientiae portionem. Sed per plurimorum investigationes sollicitas,
quasi datis symbolis singillatim, scientiarum ingentia corpora ad
immensas, quas cernimus, quantitates successivis augmentationibus
succreverunt. Semper namque discipuli, magistrorum sententias iterata
fornace liquantes, praeneglectam scoriam excoxerunt, donec fieret aurum
electum probatum terrae purgatum septuplum et perfecte, nullius erronei
vel dubii admixtione fucatum.

Neque enim Aristoteles, quamvis ingenio giganteo floreret, in quo
naturae complacuit experiri quantum mortalitati rationis posset
annectere, quemque paulo minus minoravit ab angelis Altissimus, illa
mira volumina, quae totus vix capit orbis, ex digitis suis suxit.
Quinimmo Hebraeorum, Babyloniorum, Aegyptiorum, Chaldaeorum, Persarum
etiam et Medorum, quos omnes diserta Graecia in thesauros suos
transtulerat, sacros libros oculis lynceis penetrando perviderat. Quorum
recte dicta recipiens, aspera complanavit, superflua rescavit, diminuta
supplevit et errata delevit; ac non solum sincere docentibus sed etiam
oberrantibus regratiandum censuit, quasi viam praebentibus veritatem
facilius inquirendi, sicut ipsemet secundo Metaphysicae clare docet. Sic
multi jurisperiti condidere Pandectam, sic medici multi Tegni, sic
Avicenna Canonem, sic Plinius molem illam Historiae Naturalis, sic
Ptolemaeus edidit Almagesti.

Quemadmodum namque in scriptoribus annalium considerare non est
difficile quod semper posterior praesupponit priorem, sine quo praelapsa
tempora nullatenus enarrare valeret, sic est in scientiarum auctoribus
aestimandum. Nemo namque solus est in quancunque scientiam generavit,
cum inter vetustissimos et novellos intermedios reperimus, antiquos
quidem si nostris aetatibus comparentur, novos vero si ad studiorum
fundamenta referantur, et istos doctissimos arbitramur.

Quid fecisset Vergilius, Latinorum poeta praecipuus, si Theocritum,
Lucretium et Homerum minime spoliasset et in eorum vitula non arasset?
quid nisi Parthenium Pindarumque, cujus eloquentiam nullo modo potuit
imitari, aliquatenus lectitasset? Quid Sallustius, Tullius, Boetius,
Macrobius, Lactantius, Martianus, immo tota cohors generaliter
Latinorum, si Athenarum studia vel Graecorum volumina non vidissent?
  Parum certe in scripturae gazophylacium Hieronymus, trium linguarum
peritus, Ambrosius, Augustinus, qui tamen Graecas litteras se fatetur
odisse, immo Gregorius, qui prorsus eas se nescisse describit, ad
doctrinam ecclesiae contulissent, si nihil eisdem doctior Graecia
commodasset. Cujus rivulis Roma rigata, sicut prius generavit
philosophos ad Graecorum effigiem, pari forma postea protulit orthodoxae
fidei tractatores. Sudores sunt Graecorum symbola quae cantamus,
eorundem declarata consiliis et multorum martyrio confirmata.

Cedit tamen ad gloriam Latinorum per accidens hebetudo nativa, quoniam
sicut fuerunt in studiis minus docti, sic in erroribus minus mali.
Arriana nempe malitia fere totam eclipsarat ecclesiam, Nestoriana
nequitia, quae blasphema rabie debacchari praesumpsit in virginem, tam
nomen quam definitionem Theotokos abstulisset reginae non pugnando sed
disputando, nisi miles invictus Cyrillus, ad monomachiae congressum
paratus, eam favente consilio Ephesino in spiritu vehementi penitus
exsufflasset.

Innumerabiles nobis sunt Graecorum haeresium tam species quam auctores;
nam sicut fuerunt sacrosanctae fidei primitivi cultores, ita et primi
zizaniorum satores produntur historiis fide dignis. Sicque posterius
profecerunt in pejus quod, dum Domini inconsutilem tunicam scindere
molirentur, claritatem doctrinae praehabitam perdiderunt totaliter ac
novis tenebris excaecati decidunt in abyssum, nisi ille sua occulta
dispenset potentia, cujus sapientiam numerus non metitur.

Haec hactenus; nam hic nobis subducitur judicandi facultas. Unum tamen
elicimus ex praedictis, quod damnosa nimis est hodie studio Lationorum
Graeci sermonis inscitia, sine quo scriptorum veterum dogmata sive
Christianorum sive gentilium nequeunt comprehendi. Idemque de Arabico in
plerisque tractatibus astronomicis, ac de Hebraico pro textu sacrae
bibliae, verisimiliter est censendum, quibus defectibus proinde Clemens
quintus occurrit, si tamen praelati quae faciliter statuunt, fideliter
observarent. Quamobrem grammaticam, tam Hebraeam quam Graecam, nostris
scholaribus providere curavimus cum quibusdam adjunctis, quorum
adminiculo studiosi lectores in dictarum linguarum scriptura, lectura
necnon etiam intellectu, plurimum poterunt informari, licet proprietatem
idiomatis solus auditus aurium animae repraesentet.



Quare libros liberalium litterarum praetulimus libris iuris

JURIS positivi lucrativa peritia dispensandis terrenis accommoda, quanto
hujus saeculi filiis famulatur utilius, tanto minus ad capescenda sacrae
scripturae mysteria et arcana fidei sacramenta filiis lucis confert,
utpote quae disponit peculiariter ad amicitiam hujus mundi, per quam
homo, Iacobo attestante, Dei constituitur inimicus. Haec nimirum lites
humanas, quas infinita producit cupiditas, intricatis legibus, quae ad
utrumlibet duci possunt, extendit crebrius quam exstinguit; ad quas
tamen sedandas a jurisconsultis et piis principibus noscitur emanasse.

Sane cum contrariorum sit eadem disciplina potentiaque rationalis ad
opposita valeat, simulque sensus humanus proclivior sit ad malum, hujus
facultatis exercitatoribus accidit, ut plerumque litibus intendendis
indulgeant plus quam paci, et jura non ad IegisIatoris intentum referant
sed ad suae machinationis effectum verba retorqueant violenter.

Quamobrem, licet mentem nostram librorum amor hereos possideret a puero,
quorum zelo languere vice voluptatis accepimus, minus tamen librorum
civiIium appetitus nostris adhesit affectibus minusque hujusmodi
voluminibus adquirendis concessimus tam operae quam impensae. Sunt enim
utilia, sicut scorpio in theriaca, quemadmodum libro de Pomo
Aristoteles, sol doctrinae, de logica definivit.

Cernebamus etiam inter leges et scientias quamdam naturae differentiam
manifestam, dum omnis scientia jocundatur et appetit quod suorum
principiorum praecordia, introspectis visceribus, pateant et radices
suae pullulationis emineant suaeque scaturiginis emanatio luceat
evidenter; sic enim ex cognato et consono lumine veritatis conclusionis
ad principia ipsum corpus scientiae lucidum fiet totum, non habens
aliquam partem tenebrarum. At vero leges, cum sint pacta et humana
statuta ad civiliter convivendum vel juga principum superjecta
cervicibus subditorum, recusant reduci ad ipsam synderesim, aequitatis
originem, eo quod plus habere se timeant de voluntatis imperio quam de
rationis arbitrio. Quapropter causas legum discutiendas non esse suadet
in pluribus sententia sapientum.

Nempe consuetudine sola leges multae vigorem adquirunt non necessitate
syllogistica, sicut artes, prout secundo Politicorum adstruit
Aristoteles, Phoebus scholae, ubi politiam redarguit Hippodami, quae
novarum legum inventoribus praemia pollicetur, quia leges veteres
abrogare et novellas statuere est ipsarum, quae fiunt, valitudinem
infirmare. Quae enim sola consuetudine stabilitatem accipiunt, haec
necesse est desuetudine dirimantur.

Ex quibus liquido satis constat quod, sicut leges nec artes sunt nec
scientiae, sic nec libri legum libri scientiarum vel artium proprie dici
possunt. Nec est haec facultas inter scientias recensenda, quam licet
geologiam appropriato vocabulo nominare. Libri vero liberalium
litterarum tam utiles sunt scripturae divinae, quod sine ipsorum
subsidio frustra ad ipsius notitiam intellectus aspiret.



Quare libros grammaticales tanta diligentia curavimus renovare

CUM LIBRORUM lectionibus foveremur assidue, quos moris erat cotidie
legere vel audire, perpendimus evidenter quantum impediat intellectus
officium vel unius vocabuli semiplena notitia, dum nullius enuntiationis
sententia capitur, cujus pars quantalibet ignoratur. Quapropter
exoticorum verborum interpretationes mira sedulitate jussimus annotari
antiquorumque grammaticorum orthographiam, prosodiam, etymologiam ac
diasyntheticam inconcussa curiositate consideravimus terminosque
vetustate nimia caligantes descriptionibus congruis lucidare curavimus,
quatenus iter planum nostris studentibus pararemus.

Haec est sane summa totalis quare tot grammaticorum antiquata volumina
emendatis codicibus renovare studuimus, ut stratas regias sterneremus,
quibus ad arte quascunque nostri futuri scholares incederent inoffense.



Quare non omnino negleximus fabulas poetarum

OMNIA genera machinarum quibus contra poetas solius nudae veritatis
amatores obiciunt duplici refelluntur umbone, quia vel in obscena
materia gratus cultus sermonis addiscitur vel, ubi ficta sed honesta
tractatur sententia, naturalis vel historialis veritas indagatur sub
eloquio typicae fictionis.

Quamvis nimirum omnes homines natura scire desiderent, non tamen omnes
aequaliter delectantur addiscere, quinimmo studii labore gustato et
sensuum fatigatione percepta plerique nucem abiciunt inconsulte prius
quam testa soluta nucleus attingatur. Innatus est enim homini duplex
amor, videlicet propriae libertatis in regimine et aliquantae voluptatis
in opere; unde nullus sine causa alieno se subdit imperio vel opus
quodcunque exercet cum taedio sua sponte. Delectatio namque perficit
operationem, sicut pulcritudo juventutem: sicut Aristoteles verissime
dogmatizat decimo Ethicorum.

Idcirco prudentia veterum adinvenit remedium, quo lascivum humanum
caperetur ingenium quodammodo pio dolo, dum sub voluptatis iconio
deIicata Minerva delitesceret in occulto. Muneribus parvulos ascolemus
allicere ut illa gratis velint addiscere, quibus eos vel invitos
intendimus applicare. Non enim natura corrupta eo impetu, quo prona se
pellit ad vitia, transmigrat ad virtutes. Hoc in brevi versiculo nobis
declarat Horatius, ubi artem tradit poeticam, ita dicens:

        Aut prodesse volunt aut delectare poctae.

Hoc idem in alio versu ejusdem libri patenter insinuat, ita scribens:

        Omne tulit punctum qui miscuit utile dulci.

Quot Euclidis discipulos retrojecit Elefuga, quasi scopulus eminens et
abruptus, qui nullo scalarum suffragio scandi posset! Durus, inquiunt,
est hic sermo; quis potest eum audire? Filius inconstantiae, qui tandem
in asinum transformari volebat, philosophiae studium nullatenus forsitan
dimisisset, si eidem contecta voluptatis velamine familiariter
occurrisset. Sed mox Cratonis cathedra stupefactus et quaestionibus
infinitis, quasi quodam fulmine subito repercussus, nullum prorsus
videbat refugium nisi fugam.

Haec in excusationem adduximus poetarum; jam studentes intentione debita
in eisdem ostendimus inculpandos. Ignorantia quidem solius unius
vocabuli praegrandis sententiae impedit intellectum, sicut proximo
capitulo est assumptum. Cum igitur dicta sanctorum poetarum figmentis
frequenter alludant, eveniet, necesse est ut nescito poemate introducto
tota ipsius auctoris intentio penttus obstruatur. Et certe, sicut dicit
Cassiodorus libro suo, De Institutione Divinarum Litterarum, non sunt
parva censenda sine quibus in magna constare non possunt. Restat igitur
ut ignoratis poesibus ignoretur Hieronymus, Augustinus, Boetius,
Lactantius, Sidonius et plerique alii, quorum litaniam prolixum
capitulum non teneret.

Venerabilis vero Beda hujus dubitationis articulum distinctione
declaravit dilucida, sicut recitat compilator egregius Gratianus,
plurium repetitor auctorum, qui sicut fuit avarus in compilationis
materia, sic confusus reperitur in forma. Scribit tamen sic distinctione
septimo et tricensimo, Turbat asumen: saeculares litteras quidam
legunt ad voluptatem, poetarum figmentis et verborum ornatu delectati;
quidam vero ad eruditionem eas addiscunt, ut errores gentium legendo
detestentur et utilia, quae in eis invenerint, ad usum sacrae
eruditionis devoti convertant: tales laudabiliter saeculares litteras
addiscunt. Haec Beda

Hac institutione salutifera moniti sileant detrahentes studentibus in
poetis ad tempus , nec ignorantes hujusmodi connescientes desiderent,
quia hoc est simile solatio miserorum. Statuat igitur sibi quisque piae
intentionis affectum et de quacunque materia, observatis virtutis
circumstantiis, faciet studium Deo gratum; et si in poeta profecerit,
quemadmodum magnus Maro se fatetur in Ennio, non amisit.



Qui deberet esse librorum potissimi dilectores

RECOLLIGENTI praedicta palam est et perspicuum qui deberet esse librorum
praecipui dilectores. Qui namque sapientia magis egent ad sui status
officium utiliter exsequendum, hi potissimum sacris vasis sapientiae
propensiorem proculdubio exhibere tenentur sollicitum grati cordis
affectum. Est autem sapientis officium bene ordinare et alios et
seipsum: secundum Phoebum philosophorum, Aristotelem, primo
Metaphysicae, qui nec fallit nec fallitur in humanis. Quapropter
principes et praelati, judices et doctores et quicunque rei publicae
directores, sicut prae aliis sapientia opus habent, ita prae aliis vasis
sapientiae zelum debent.

Philosophiam nimirum conspexit Boetius in sinistra quidem sceptrum et in
dextra libros gestantem, per quod universis evidenter ostenditur nullum
posse rempublicam debite regere sine libris. Tu, inquit Boetius loquens
Philosophiae, hanc sententiam Platonis ore sanxisti beatus fore re
publicas si eas vel studiosi sapientiae regerent vel earum rectores
studere sapientiae contigisset. Rursus hoc nobis insinuat ipse gestus
imaginis, quod quanto dextra sinistram praecellit, tanto contemplativa
dignior est activa, simulque sapientis interesse monstratur nunc studio
veritatis, nunc dispensatione temporalium indulgere vicissim.

Philippum legimus diis regratiatum devote, quod Alexandrum concesserant
temporibus Aritotelis esse natum, cujus instructionibus educatus regni
paterni moderamine dignus esset. Dum Phaeton ignarus regiminis fit
currus auriga paterni, nunc vicinitate nimia nunc remota distantia
infeliciter administrat mortalibus aestum Phoebi ac, ne omnes
periclitarentur subjecti propinquo regimine, juste meruit fulminare.

Referunt tam Graecorum quam Latinorum historiae, quod nobiles inter eos
principes non fuerunt, qui litterarum peritia caruerunt. Sacra lex
Mosaica, praescribens regi regulam, per quam regat, librum legis divinae
sibi praecipit habere descriptum, Deut. septemdecimo, secundum
exemplar a sacerdotibus exhibendum, in quo sibi legendum esset omnibus
diebus vitae suae. Sane labilitatem humanae memoriae et instabilitatem
virtuosae voluntatis in homine satis noverat Deus ipse, qui condidit et
qui fingit cotidie corda hominum singillatim. Quamobrem quasi omnium
malorum antidotum voluit esse librum, cujus lectionem et usum tanquam
saluberrimum spiritus alimentum cotidianum jugiter esse jussit, quo
refocillatus intellectus nec enervis nec dubius trepidaret ullatenus in
agendis. Istud eleganter Joannes Saresberiensis pertractat in suo
Policraticon, libro quarto.

Caeterum omne genus hominum, qui tonsura vel signo clericali
praefulgent, contra quos libri quarto, quinto et sexto capitulis
querebantur, libris tenentur veneratione perpetua famulari.



Quot commoda confert amor librorum

HUMANUM transcendit ingenium, quanrumcunque de fonte fuerit Pegaseo
potatum, instantis capituli titulum explicare perfecte. Si linguis
angelorum et hominum quis loquatur, si in Mercurium transformetur aut
Tullium, si dulcescat Titi Livii eloquentia lactea, si Demosthenis
suavitate peroret, aut Moysi balbutiem allegabit, vel cum Ieremia se
puerum nescientem fatebitur adhuc loqui, vel imitabitur resonantem in
montibus altis echo. Amorem namque librorum amorem sapientiae constat
esse, sicut secundo capitulo est probatum.

Hic autem amor philosophia Graeco vocabulo nuncupatur, cujus virtutem
nulla creata intelligentia comprehendit, quoniam vere creditur bonorum
omnium esse mater:—Sap. septimo. Aestus quippe carnalium vitiorum
quasi caelicus ros exstingulit, dum motus intensus virtutum animalium
vires naturalium virtutum remittit, otio penitus effugato, quo sublato
periere Cupidinis arcus omnes.

Hinc Plato in Phaedone: In hoc, inquit, manifestus est philosophus, si
absolvit animam a corporis communione differentius aliis hominibus. Ama,
inquit Hieronymus, scientiam scripturarum et carnis vitia non amabis.
Demonstravit hoc Xenocrates, deiformis in constanta rationis, quem
nobile scortum, Phryne nomine, statuam definivit non hominem cum nullis
eum valeret illecebris evirare, quemadmodum 0 Valerius libro quarto,
capitulo tertio plene refert. Hoc ipsum noster Origenes ostendit, qui ne
eum ab omnipotenti femina effeminari contingeret, utriusque sexus medium
per abnegationem extremorum elegit: animosum quippe remedium, nec
naturae: tamen consentaneum nec virtuti, cujus est hominem non
insensibilem facere passionum sed subortas a fomite rationis enecare
mucrone.

Rursus mundanas pecunias parvipendunt ex animo, quotquot amor affecit
librorum, dicente Hieronymo contra Vigilantium, epistola quarta et
quinquagensima: non est ejusdem hominis aureos nummos et scripturas
probare. Unde a quodam metrice sic dictum est:

        Nulla libris erit apta manus ferrugine tincta,
        Nec nummata queunt corda vacare libris.
      Non est ejusdem nummos librosque probare;
        Persequitur libros grex, Epicure, tuus.
      Nummipatae cum libricolis nequeunt simul esse;
        Ambos, crede mihi, non tenet una domus.

Nullus igitur potest libris et Mammonae deservire.

Vitiorum deformitas in libris maxime reprobatur, ut inducatur omnimode
vitia detestari, qui libros dilexerit perscrutari. Daemon, qui a
scientia nomen habet, per librorum scientiam potissime triumphatur,
cujus fraudes multipliciter flexuosae milleque perniciosi maeandri per
libros panduntur legentibus, ne se transfigurans in angelum lucis dolis
circumveniat innocentes. Divina nobis per libros reverentia revelatur,
virtutes quibus colitur propalantur expressius, atque merces
describitur, quam quae nec fallit nec fallitur veritas pollicetur.

Imago simillima futurae beatitudinis est sacrarum contemplatio
litterarum, in quibus nunc Creator nunc creatura conspicitur, ac de
torrente perpetuae jocunditatis hauritur. Fides fundatur potentia
litterarum. Spes Iibrorum solatio confirmatur, ut per patientiam et
consolationem scripturarum spem habeamus. Caritas non inflatur sed
aedificatur per veram notitiam litterarum; immo super libros sacros
constat luce clarius Ecclesiam stabilitam.

Delectant libri, prosperitate feliciter arridente, consolantur
individue, nubila fortuna terrente: pactis humanis robur attribuunt, nec
feruntur sententiae graves sine libris. Artes et scientiae in libris
consistunt, quarum emolumenta nulla mens sufIiceret enarrare. Quanti
pendenda est mira librorum potentia, dum per eos fines tam orbis quam
temporis cernimus, et ea quae non sunt, sicut ea quae sunt, quasi in
quodam aeternitatis speculo contemplamur.

Montes scandimus, abyssorum voragines perscrutamur, spectes piscium,
quos communis aer nequaquam salubriter continet, intuemur codicibus;
fluviorum et fontium diversarum terrarum proprietates distinguimus;
metallorum atque gemmarum genera et minerae cujusque materias de libris
effodimus, herbarumque vires, arborum et plantarum addiscimus, prolemque
totam pro libito cernimus Neptuni, Cereris et Plutonis.

Quod si nos caelicolas visitare delectat, suppeditantes Taurum, Caucasum
et Olympum, Junonis regna transcendimus, ac septena territoria
planetarum funiculis et circulis emetimur. Ipsum tandem firmamentum
supremum, signis, gradibus et imaginibus varietate maxima decoratum,
lustramus. Ibi polum antarcticum, quem nec oculus vidit nec auris
audivit, inspicimus; luminosum iter galaxiae et animalibus caelestibus
picturatum zodiacum delectabili jocunditate miramur.

Hinc per libros ad separatas transimus substantias, ut cognatas
intelligentias intellectus salutet primamque causam omnium ac motorem
immobilem infinitae virtutis oculo mentis cernat et amore inhaereat sine
fine. Ecce per libros adjuti beatitudinis nostrae mercedem attingimus,
dum adhuc existimus viatores.

Quid plura? proculdubio, sicut Seneca docente didicimus, otium sine
litteriss mors est et vivi hominis sepultura, ita revera a sensu
contrario litterarum seu librorum negotiun concludimus hominis esse vitam.

Rursus per libros tam amicls quam hostibus intimamus, quae nequaquam
secure nuntiis commendamus: quoniam libro plerumque ad principum
thalamos ingressus conceditur, quo repelleretur penitus vox auctoris,
sicut Tertullianus in principio Apologetici sui dicit. Carceribus et
vinculis custoditi, ademptaque penitus corporis libertate, librorum
legationibus utimur ad amicos, eisque causas nostras expedi endas
committimus, atque illuc transmittimus, quo nobis fieret causa mortis
accessus. Per libros praeteritorum reminiscimur, de futuris quodammodo
prophetamus, praesentia quae labuntur et fluunt scripturae memoria
stabilimus.

Felix studiositas et studiosa felicitas praepotentis eunuchi, de quo
Actuum octavo narratur, quem amor propheticae lectionis succenderat tam
ardenter, quod nec ratione itineris a legendo cessaret, reginae Candacis
regiam populosam oblivioni tradiderat, gazas quibus praeerat a cura
cordis semoverat, et tam iter quam currum quo ferebatur neglexerat.
Solus amor libri totum sibi vindicaverat domicilium castitatis, quo
disponente mox fidei januam meruit introire. O gratiosus amor librorum,
qui Gehennae filium et alumnum Tartari per gratiam baptismalem filium
fecit regni!

Cesset jam stilus impotens infiniti negotii consummare tenorem, ne
videatur aggredi temere, quod in principio fatebatur impossibile cuiquam
esse.



Quam meritorium sit libros novos scribere et veteres renovare

SICUT necessarium est reipublicae pugnaturis militibus arma providere
Vulcania et congestas victualium copias praeparare, sic Ecclesiae
militanti contra paganorum et haereticorum insultus operae pretium
constat esse sanorum librorum multitudine communiri.

Verum quia omne quod servit mortalibus, per prolapsum temporis
mortalitatis dispendium patitur, necesse est vetustate tabefacta
volumina innovatis successoribus instaurari, ut perpetuitas, quae
naturae repugnat individui, concedatur privilegio speciei. Hinc est,
quod signanter dicitur, Ecclesiastes, duodecimo: faciendi plures
libros nullus est finis. Sicut enim librorum corpora, ex contrariorum
commixtione compacta, suae compositionis continuum sentiunt
detrimenturn, sic per prudentiam clericorum reperiri debet remedium, per
quod liber sacer, solvens naturae debitum, haereditarium obtineat
substitutum et simile semen fratri mortuo suscitetur verificeturque
statim illud Ecdesiastici tricensimo: Mortuus est pater illius et quasi
non est mortuus, similem enim sibi reliquit post se.

Sunt igitur transcriptiones veterum quasi quaedam propagationes
recentium filiorum, ad quos paternum devolvatur officium, ne librorum
municipium minuatur. Sane hujusmodi transcriptores antiquarii
nominantur, quorum studia inter ea quae complentur labore corporeo plus
sibi placere. Cassiodorus confitetur, De Institutione Divinarum
Litterarum, capitulo tricensimo, ita subdens: Felix, inquit, intentio,
laudanda sedulitas, manu hominibus praedicare, linguas digitis aperire,
salutem mortalibus tacitum dare, et contra diaboli surreptiones
illicitas calamo et atramento pugnare. Haec ille. Porro scriptoris
officium Salvator exercuit, dum inclinans se deorsum digito scribebat in
terra, Joh. octavo, ut nullus quantumcunque nobilis dedignetur hoc
facere, quod sapientiam Dei patris intuetur fecisse.

0 scripturae serenitas singularis, ad cujus fabricam inclinatur artifex
orbis terrae, in cujus tremendo nomine flectitur omne genu! 0 venerandum
artificium singulariter prae cunctis praxibus, quae hominis manu fiunt,
cui pectus Dominicum incurvatur humiliter, cui digitus Dei applicatur
vice calami functus! Sevisse Dei filium vel arasse, texuisse vel fodisse
non legimus; nec quicquam aliud de mechanicis divinam decebat sapientiam
humanatam, nisi scribendo litteras exarare, ut discat quilibet generosus
aut sciolus, quod hominibus digiti tribuuntur divinitus ad scribendi
negotium potius quam ad bellum. Unde librorum sententiam plurimum
approbamus, qua clericum inertem scripturae censuerunt quodammodo fore
mancum, capitulo sexto supra.

Scribit iustos in libro viventium Deus ipse; lapideas quidem tabulas
digito Dei scriptas Moyses accepit. Scribat librum ipse qui iudicat, Job
proclamat; digitos scribentis in pariete Mane Thecel Phares
Nabuchodonosor tremens vidit, Danielis quinto. Ego, inquit Jeremias,
scribebam in volumine atramento, Jeremiae sexto et tricensimo. Quod
vides, scribe in libro, Christus Joanni praecipit caro suo, Apoc.
primo. Sic Isaiae, sic Josuae officium scriptoris injungitur, ut tam
actus quam peritia futuris in posterum commendetur. In vestimento et
femore scrtptum habet Rex regum et Dominus dominantium Christus ipse,
ut sine scriptura nequeat apparere perfectum Omnipotentis regium
ornamentum.

Defuncti docere non desinunt, qui sacrae scientiae libros scribunt. Plus
Paulus scribendo sacras epistolas Ecclesiae profuit fabricandae quam
gentibus et Judaeis evangelizando sermone. Nempe per libros cotidie
continuat comprehensor, quod olim in terrapositus inchoavit viator;
sicque verificatur de doctoribus libros scribentibus sermo propheticus
Danielis duodecimo: qui ad justitiam erudiunt multos, quasi stellae in
perpetuas aeternitates.

Porro polychronitudinem antiquorum, prius quam Deus originalem mundum
cataclysmo dilueret, adscribendam miraculo, non naturae catholici
decrevere doctores, ut Deus ipse tantum eis vitae concederet, quantum
reperiendis et in libris scribendis scientiis conveniret: inter quas
astronomiae miranda diversitas, ut experimentaliter visui subderetur,
sexcentorum annorum periodum secundum Josephum requirebat.

Verumtamen non abnuunt, quin terrae nascentia illius temporis primitivi
utilius alimentum praestarent mortalibus quam moderni, quo dabatur non
solum hilarior corporis euexia sed et diuturnior fiorens aetas; ad quam
non modicum contulit, quod virtuti vivebant omnimode, resecato superfluo
voluptatis. Igitur quisquis Dei munere scientia est dotatus juxta
consilium spiritus sancti, Ecclesiastici octavo et tricensimo:
sapientiam scribe in tempore vacuitatis; ut et praemium cum beatis et
spatium in praesenti augeatur aetatis.

Caeterum, si ad mundi principes divertamus sermonem, imperatores
egregios invenimus non solum artis scribendi peritia floruisse, sed et
ipsius operi plurimum indulsisse. Julius Caesar, primus omnium et
tempore et virtute, Commentarios reliquit tam belli Gallici quam civilis
a semetipso conscriptos; item de Analogia duos libros, et 
Anticatones totidem , et poema quod inscribitur Iter, et opuscula
alia multa fecit.

Tam Julius quam Augustus cautelas scribendi litteram pro littera
adinvenit, ut quae scriberent occultarent. Nam Julius quartam litteram
proposuit loco primae, et sic deinceps alphabetum expendit; Augustus
vero secunda pro prima, et pro secunda tertia, et ita deinceps usus
fuit. Hic in Mutinensi bello, in maxima mole rerum, cotidie et legisse
et scripsisse traditur ac etiam dedamasse. Tiberius lyricum carmen
scripsit, et poemata quaedam Graeca. Claudius similiter, tam Graeci quam
Latini sermonis peritus, varios libros fecit. Sed prae his et aliis
Titus in scribendi peritia floruit, qui cujuscunque volebat litteram
imitabatur facillime, unde se profitebatur falsarium maximum, si
libuisset, fieri potuisse. Haec omnia Suetonius, De Vita Duodecim
Caesarum, annotavit.



De debita honestate circa librorum custodiam adhibenda

NON SOLUM Deo praestamus obsequium novorum librorum praeparando
volumina, sed sacratae pietatis exercemus oicium, si eosdem nunc illaese
tractemus, nunc locis idoneis redditos illibatae custodiae commendemus;
ut gaudeant puritate, dum habentur in manibus, et quiescant secure, dum
in suis cubilibus reconduntur. Nimirum post vestes et vascula corpori
dedicata dominico, sacri libri merentur a clericis honestius
contrectari, quibus totiens irrogatur injuria, quotiens eos praesumit
attingere manus foeda. Quamobrem exhortari studentes super negligentiis
vanis reputamus expediens, quae vitari faciliter semper possent et
mirabiliter libris nocent.

In primis quidem circa claudenda et aperienda volumina sit matura
modestia, ut nec praecipiti festinatione solvantur, nec inspectione
finita sine clausura debita dimittantur. Longe namque diligentius librum
quam calceum convenit conservari.

Est enim gens scholarium perperam educata communiter et, nisi majorum
regulis refraenetur, infinitis infantiis insolesat. Aguntur petulantia,
praesumptione tumescunt; de singulis judicant tanquam certi, cum sint in
omnibus inexperti.

Videbis fortassis juvenem cervicosum, studio segniter residentem, et dum
hiberno tempore hiems alget, nasus irriguus frigore comprimente
distillat, nec prius se dignatur emunctorio tergere, quam subjectum
librum madefecerit turpi rore; cui utinam loco codicis corium subderetur
sutoris Unguem habet fimo fetente refertum, gagati simillimum, quo
placentis materiae signat locum. Paleas dispertitur innumeras, quas
diversis in locis collocat evidenter, ut festuca reducat quod memoria
non retentat. Hae paleae, quia nec venter libri digerit nec quisquam eas
extrahit, primo quidem librum a solita junctura distendunt, et tandem
negligenter oblivioni commissae putrescunt.

Fructus et caseum super librum expansum non veretur comedere, atque
scyphum hinc inde dissolute transferre; et quia non habet eleemosynarium
praeparatum, in libris dimittit reliquias fragmentorum. Garrulitate
continua sociis oblatrare non desinit , et dum multitudinem rationum
adducit a sensu physico vacuarum, librum in gremio subexpansum humectat
aspergine salivarum. Quid plura? statim duplicatis cubitis reclinatur in
codicem et per breve studium soporem invitat prolixum, ac reparandis
rugis limbos replicat foliorum, ad libri non modicum detrimentum.

Jam imber abiit et recessit et flores apparuerunt in terra nostra. Tunc
scholaris quem describimus, librorum neglector potius quam inspector,
viola, primula atque rosa necnon et quadrifolio farciet librum suum.
Tunc manus aquosas et scatentes sudore volvendis voluminibus applicabit.
Tunc pulverulentis undique chirothecis in candidam membranam impinget et
indice veteri pelle vestito venabitur paginam lineatim. Tunc ad pulicis
mordentis aculeum sacer liber abicitur, qui tamen vix clauditur infra
mensem, sed sic pulveribus introjectis tumescit quod claudentis
instantiae non obedit.

Sunt autem specialiter coercendi a contrectatione librorum juvenes
impudentes, qui cum litterarum figuras effigiare didicerint, mox
pulcherrimorum voluminum, si copia concedatur, incipiunt fieri
glossatores incongrui et ubi largiorem marginem circa textum
perspexerint, monstruosis apparitant alphabetis; vel aliud frivolum
qualecunque quod imaginationi occurrit celerius, incastigatus calamus
protinus exarare praesumit. Ibi Latinista, ibi sophista, ibi quilibet
scriba indoctus aptitudinem pennae probat, quod formosissimis codicibus
quo ad usum et pretium creberrime vidimus obfuisse.

Sunt iterum fures quidam libros enormiter detruncantes, qui pro
epistolarum chartulis schedulas laterales abscindunt, Iittera sola
salva; vel finalia folia, quae ad libri custodiam dimittuntur, ad varios
abusus assumunt; quod genus sacrilegii sub interminatione anathematis
prohiberi deberet.

Convenit autem prorsus scholarium honestati ut, quotiens ad studium a
refectione reditur, praecedat omnino lotio lectionem, nec digitus
sagimine delibutus aut folia prius volvat, aut signacula libri solvat.
Puerulus lacrimosus capitalium litterarum non admiretur imagines, ne
manu fluida polluat pergamenum; tangit enim illico quicquid videt. Porro
laici, qui librum aeque respiciunt resupine transversum sicut serie
naturali expansum, omni librorum communione penitus sunt indigni.

Hoc etiam clericus disponat, ut olens ab ollis lixa cinereus librorum
lilia non contingat illotus, sed qui ingreditur sine macula pretiosis
codicibus ministrabit. Conferret autem plurimum tam libris quam
scholaribus manuum honestarum munditia, si non essent scabies et
pustulae characteres clericales.

Librorum defectibus, quoties advertuntur, est otius occurrendum; quoniam
nihil grandescit citius quam scissura, et fractura, quae ad tempus
negligitur, reparabitur postea cum usura.

De librorum armariis mundissime fabricandis, ubi ab omni laesione
salventur securi, Moyses mitissimus nos informat, Deuteron. uno et
tricensimo: Tollite, inquit, librum istum et ponite illum in latere
arcae foederis Domini Dei vestri. O locus idoneus et bibliothecae
conveniens, quae de lignis sethim imputribilibus facta fuit auroque per
totum interius et exterius circumtecta! Sed omnem inhonestatis
negligentiam circa libros tractandos suo Salvator exclusit exemplo,
sicut legitur Lucae quarto. Cum enim scripturam propheticam de se
scriptam in libro tradito perlegisset, non prius librum ministro
restituit, quam eundem suis sacratissimis manibus plicuisset. Quo facto
studentes docentur clarissime circa librorum custodiam quantumcunque
minima negligi debere.



Quod tantam librorum collegimus copiam ad communem profectum scholarium
et non solum ad propriam voluptatem

NIHIL iniquius in humanis perpenditur quam quodea quae geruntur
justissime malignorum obloquiis pervertuntur, et inde quis reportat
infamiam criminis, unde magis meruit spem honoris. Oculo simplici
perpetrantur quam plurima, nec sinistra dextrae se comiscet, nullo
fermento massa corrumpitur, neque ex lino vestis lanaque contexitur.
Perversorum tamen praestigiis opus pium mendaciter transformatur in
monstrum. Haec est nimirum peccatricis naturae reprobanda conditio. quod
non solum in factis moraliter dubiis pro pejore parte sententiat, immo
frequenter illa, quae speciem boni habent, nequitiosa subversione depravat.

Quamvis enim amor librorum in clerico ex objecti natura praeferat
honestatem, miro tamen modo obnoxios nos effecit judiciis plurimorum,
quorum admirationibus obstrectati, nunc de curiositate superflua, nunc
de cupiditate in illa dumtaxat materia, nunc de vanitatis apparentia,
nunc de voluptatis intemperantia circa litteras notabamur, quorum revera
vituperiis non plus quam caniculorum latratibus movebamur, illius solius
testimonio contentati, ad quem renes et corda pertinet perscrutari.

Cum enim voluntatis secretae finalis intentio homines lateat unicoque
Deo pateat, cordium inspectori, perniciosae temeritatis merentur
redargui, qui humanis actibus, quorum fontale non vident principium,
epigramma tam faciliter superscribunt sinistrum. Finis enim se habet in
operabilibus, sicut principia in speculativus vel suppositiones in
mathematicis, teste Aristotele, septimo Ethicorum. Quapropter, sicut ex
principiorum evidentia conclusionis veritas declaratur, ita plerumque in
aibilibus ex honesti finis intentione bonitas moralis in opere
sigillatur, ubi alias opus ipsum judicari deberet indifferens quo ad mores.

Nos autem ab olim in praecordiis mentis nostrae propositum gessimus
radicatum, quatenus opportunis temporibus exspectatis divinitus aulam
quamdam in reverenda universitate Oxoniensi, omnium liberalium artium
nutrice praecipua, in perpetuam eleemosynam fundaremus, necessariisque
redditibus dotaremus; quam numerosis scholaribus occupatam, nostrorum
librorum jocalibus ditaremus, ut ipsi libri et singuli eorundem communes
fierent, quantum ad usum et studium, non solum scholaribus aulae tactae,
sed per eos omnibus universitatis praedictae studentibus in aeternum,
secundum formam et modum, quem sequens capitulum declarabit. Quapropter
sincerus amor studii zelusque orthodoxae fidei ad aedificationem
ecclesiae confirmandae pepererunt in nobis sollicitudinem hanc stupendam
nummicolis, ut collectos codices undecunque venales neglectis sumptibus
emeremus, et qui venumdari non debebant, transcribi honestius facaremus.

Cum enim delactationes hominum ex dispositione caelestium corporum, cui
mixtorum complexio frequenter obedit, diversimode distinguantur; ut hi
in architectura, illi in agricultura, hi in venationibus, illi in
navigationibus, hi in bellis, illi in ludis eligant conversari; cecidit
circa libros nostrae Mercurialis species voluptatis honestae, quam ex
rectae rationis arbitrio, cujus nulla sidera dominantur imperio, in
honorem ordinavimus majestatis supremae ut, unde mens nostra
tranquillitatem reperit requiei, inde devotissimus cresceret cultus Dei.

Quamobrem desinant obtrectantes, sicut caeci de coloribus judicare;
verspertiliones de luminibus disceptare non audeant, atque trabes
gestantes in oculis propriis alienas festucas eruere non praesumant.
Cessent commentis satiricis sugillare quae nesciunt et occulta
discutere, quae humanis experientiis benevolo, si ferarum venatui,
alearum lusui, dominarum applausui vacassemus.



De moduo communicandi studentibus omnes libros nostros

DIFFICILE semper fuit sic homines limitare legibus honestatis, quin
astutia successorum terminos niteretur praecedentium transilire et
statutas infringere regulas insolentia libertatis. Quamobrem de
prudentum consilio certum modum praefiximus, per quem ad utilitatem
studentium librorum nostrorum communicationem et usum volumus devenire.

In primis enim libros omnes et singulos, de quibus catalogum fecimus
specialem, concedimus et donamus intuitu caritatis communitati
scholarium in aula N Oxoniensi degentium, in perpetuam eleemosynam pro
anima nostra et parentum nostrorum necnon pro animabus illustrissimi
regis Angliae Edwardi tertii post conquestum ac devotissimae dominae
reginae Philippae consortis ejusdem, ut iidem libri omnibus et singulis
universitatis dictae villae scholaribus et magistris tam regularibus
quam saecularibus commodentur pro tempore ad profectum et usum studendi,
juxta modum quem immediate subjungimus, qui est talis.   Quinque de
scholaribus in aula preafata commorantibus assignentur per ejusdem aulae
magistrum, quibus omnium librorum custodia deputetur, de quibus quinque
personis tres et nullatenus pauciores librum vel libros ad inspectionem
et usum dumtaxat studii valeant commodare; ad copiandum vero vel
transcribendum nullum librum volumus extra saepta domus concedi.

Igitur cum scholaris quicunque saecularis vel religiosus, quos in
praesenti favore ad paria judicamus, librum aliquem commodandum
periverit, considerent diligenter custodes an librum talem habuerint
duplicatem; et si sic, commodent ei librum cautione recepta, quae librum
traditum in valore transcendat judicio commodato memorialis scriptura,
continens nomina personarum quae librum tradunt et illius qui recipit,
cum die et anno Domini quo continget fieri commodatum.

Si vero custodes invenerint, quod ille liber qui petitur duplicatus non
fuerit, talem librum nullatenus commodent cuicunque, nisi fuerit de
comitiva scholarium dictae aulae, nisi forte ad inspectionem et infra
saepta domus vel aulae praedictae, sed non ad ulterius deferendum.

Scholari vero cuilibet praedictae aulae liber quicunque per tres de
praedictis custodibus valeat commodari, nomine tamen suo cum die quo
librum recipit prius annotato. Nec tamen ipse possit librum sibi
traditum alteri commodare, nisi de assensu trium de custodibus
supradictis, et tunc deleto nomine primi nomen secundi cum tempore
traditionis scribatur.

Ad haec omnia observandum custodes singuli fidem praestent, quando eis
custodia hujusmodo deputatur. Recipientes autem librum vel libros ibidem
jurabunt quod eum vel eos ad alium usum nisi ad inspectionem et studium
nullatenus applicabunt, quodque illum et illos extra villam Oxoniensem
cum suburbio nec deferent nec deferri permittent.

Singulis autem annis computum reddent praedicti custodes magistro domus
et duobus quos secum duxerit de suis scholaribus assumendos, vel si
eidem non vacaverit, tres deputet inspectores alios a custodibus, qui
librorum catalogum perlegentes videant quod omnes habeant vel in
voluminibus propriis vel saltem per cautiones praesentes. Ad hunc autem
computum persolvendum tempus credimus opportunum a kalendis Julii usque
ad festum sequens translationis gloriosi martyris sancti Thomae.

Hoc autem omnino adicimus quod quilibet, cui liber aliquis fuerit
commodatus, semel in anno librum praesentet custodibus et suam si
voluerit videat cautionem. Porro si contingat fortuito per mortem,
furtum, fraudem vel incuriam librum perdi, ille qui perdidit vel ejusdem
procurator seu etiam executor pretium libri solvat et ejusdem recipiat
cautionem. Quod si qualitercunque custodibus ipsis lucrum evenerit, in
nihil aliud quam in librorum reparationem et subsidium convertatur.



Exhortatio scholarium ad rependedum pro nobis suffragia debitae pietatis

TEMPUS jam efflagitat terminare tractatum, quem de amore librorum
compegimus, in quo contemporaneorum nostrorum admirationibus de eo quod
tantum libros dileximus rationem reddere nisi sumus. Verum quia vix
datur aliquid operari mortalibus, quod nullius respergatur pulvere
vanitatis, studiosum amorem, quem ita diuturnum ad libros habuimus,
justificare penitus non audemus, quin fuerit forsan nobis quandoque
occasio alicuis negligentiae venialis, quamvis amoris materia sit
honesta et intentio regulata. Si namque cum omnia fecerimus, servos nos
inutiles dicere teneamur; si Job sanctissimus sua opera verebatur; si
juxta Isaiam quasi pannus menstruatae omnes sunt justitiae nostrae; quis
se de perfectione cujuscunque virtutis praesumet jactare, quin forsitan
a seipso non poterit deprehendi? Bonum enin ex integris causis, malum
autem omnifarie—sicut Dionysius, De divinis nominibus, nos informat.

Quamobrem in nostratum iniquitatum remedium, quibus nos omnium Creatorem
crebius offendisse cognoscimus, orationum suffragia petituri, studentes
nostros futuros dignum duximus exhortati, quatenus sic tam nobis quam
aliis eorundem futuris benefactoribus fiant grati, quod beneficiorum
nostrorum providentiam spiritalibus recompensent retributionibus.
Vivamus in eorum memoriis funerati, qui in nostris vixerunt
benevolentiis nondum nati nostrisque nunc vivunt beneficiis sustentati.

Clementiam Redemptoris implorent instantiis indefessis, quatenus
negligentiis nostris parcat, peccatorum nostrorum reatibus pius judex
indulgeat, lapsus nostrae fragilitatis pallio pietatis operiat et
offensas, quas et pudet et paeniet commisisse, divina benignitate
remittat. Conservet in nobis ad sufficiens spatium paenitendi suarum
munera gratiarum, fidei firmitatem, spei sublimitatem et ad omnes
homines latissimam caritatem. Flectat superbum arbitrium ad culparum
suarum lamentum, ut deploret transactas elationes vanissimas et
retractet indignationes amarissimas ac delectationes insanissimas
detestetur. Vigeat sua virtus in nobis, cum nostra defecerit, et qui
nostrum ingressum sacro baptismate consecravit gratuito, nostrum
progressum ad statum apostolicum sublimavit immerito, nostrum dignetur
egressum sacramentis idoneis communire.

Laxetur a nostro spiritu amor carnis, evanescat penitus metus mortis,
desideret dissolvi et esse cum Christo, et in terris solo corpore
constituti cogitatione et aviditate in aeterna patria conversemur. Pater
misericordiarum et Deus totius consolationis filio prodigo de siliquis
revertenti benignus occurrat, drachmam denuo repertam recipiat et in
thesauros aeternas per angelos sanctos transmittat. Castiget vultu
terrifico exitus nostri hora spiritus tenebrarum, ne latens in limine
portae mortis Leviathon, serpens vetus, insidias improvisas calcaneo
nostro paret.

Cum vero ad terrendum tribunal fuerimus advocati, ut cuncta quae corpore
gessimus attestante conscientia referamus, consideret humanitas juncta
Deo effusi sui sancti sanguinis pretium et advertat divinitas humanata
carnalis naturae figmentum, ut ibi transeat fragilitas impunita ubi
clemens pietas cernitur infinita, et ibi respiret spiritus miseri ubi
exstat proprium judicis misereri. Amplius refugium spei nostrae post
Deum virginem et reginam Theotokon benedictam nostri semper studentes
salutationibus satagant frequentare devotis, ut qui per nostra facinora
replicata meruimus judicem invenire turbatum, per ipsius suffragia
semper grata mereamur eundem reperire placatum. Deprimat pia manus
brachium aequilibre, quo nostra tam parva quam pauca merita pensabuntur
ne, quod absit, praeponderet gravitas criminum et nos damnandos deiciat
in abyssum.

Clarissimum meritis confessorem Cuthbertum, cujus gregem indigni
pascendum suscepimus, omni cultu studeant venerari devote, rogantes
assidue, ut suum licet indignum vicarium precibus excusare dignetur et
quem successorem admisit in terris, procuret effici consessorum in
caelis. Puris denique tam mentis quam corporis precibus rogent Deum, ut
spiritum ad imaginem Trinitatis creatum post praesentis miseriae
incolatum ad suum reducat primordiale prototypum ac ejusdem concedat
perpetuum fruibilis faciei conspectum, Amen.

EXPLICET Philobiblon domini Ricardi de Aungervile, cognominate de
Bury, quondam episcopi Dunelmensis. Completus est autem tractatus iste
in manerio nostro de Aukeland vicesimo quarto die Januarii anno Domini
millesimo trecentesimo quarto, aetatisnostrae quinquagesimo octavo
praecise completo, pontificatus vero nostri anno undecimo finiente. Ad
laudem Dei feliciter et Amen.I. 1. Omnium hominum quos ad amorem veritatis natura superior impressit hoc maxime interesse videtur: ut, quemadmodum de labore antiquorum ditati sunt, ita et ipsi posteris prolaborent, quatenus ab eis posteritas habeat quo ditetur. 2. Longe nanque ab offitio se esse non dubitet qui, publicis documentis imbutus, ad rem publicam aliquid afferre non curat; non enim est lignum, quod secus decursus aquarum fructificat in tempore suo, sed potius perniciosa vorago semper ingurgitans et nunquam ingurgitata refundens. 3. Hec igitur sepe mecum recogitans, ne de infossi talenti culpa quandoque redarguar, publice utilitati non modo turgescere, quinymo fructificare desidero, et intemptatas ab aliis estendere veritates. 4. Nam quem fructum ille qui theorema quoddam Euclidis iterum demonstraret? qui ab Aristotile felicitatem ostensam reostendere conaretur? qui senectutem a Cicerone defensam resummeret defensandam? Nullum quippe, sed fastidium potius illa superfluitas tediosa prestaret. 5. Cumque, inter alias veritates occultas et utiles, temporalis Monarchie notitia utilissima sit et maxime latens et, propter non se habere immediate ad lucrum, ab omnibus intemptata, in proposito est hanc de suis enucleare latibulis, tum ut utiliter mundo pervigilem, tum etiam ut palmam tanti bravii primus in meam gloriam adipiscar. 6. Arduum quidem opus et ultra vires aggredior, non tam de propria virtute confidens, quam de lumine Largitoris illius "qui dat omnibus affluenter et non improperat".

II. 1. Primum quidem igitur videndum quid est quod 'temporalis Monarchia' dicitur, typo ut dicam et secundum intentionem. 2. Est ergo temporalis Monarchia, quam dicunt 'Imperium', unicus principatus et super omnes in tempore vel in hiis et super hiis que tempore mensurantur. 3. Maxime autem de hac tria dubitata queruntur: primo nanque dubitatur et queritur an ad bene esse mundi necessaria sit; secundo an romanus populus de iure Monarche offitium sibi asciverit; et tertio an auctoritas Monarche dependeat a Deo inmediate vel ab alio, Dei ministro seu vicario. 4. Verum, quia omnis veritas que non est principium ex veritate alicuius principii fit manifesta, necesse est in qualibet inquisitione habere notitiam de principio, in quod analetice recurratur pro certitudine omnium propositionum que inferius assummuntur. Et quia presens tractatus est inquisitio quedam, ante omnia de principio scriptandum esse videtur in cuius virtute inferiora consistant. 5. Est ergo sciendum quod quedam sunt que, nostre potestati minime subiacentia, speculari tantummodo possumus, operari autem non: velut mathematica, physica et divina; quedam vero sunt que, nostre potestati subiacentia, non solum speculari sed etiam operari possumus: et in hiis non operatio propter speculationem, sed hec propter illam assummitur, quoniam in talibus operatio finis. 6. Cum ergo materia presens politica sit, ymo fons atque principium rectarum politiarum, et omne politicum nostre potestati subiacet, manifestum est quod materia presens non ad speculationem per prius, sed ad operationem ordinatur. 7. Rursus, cum in operabilibus principium et causa omnium sit ultimus finis—movet enim primo agentem—, consequens est ut omnis ratio eorum que sunt ad finem ab ipso fine summatur. Nam alia erit ratio incidendi lignum propter domum constituendam, et alia propter navim. 8. Illud igitur, siquid est, quod est finis universalis civilitatis humani generis, erit hic principium per quod omnia que inferius probanda sunt erunt manifesta sufficienter: esse autem finem huius civilitatis et illius, et non esse unum omnium finem arbitrari stultum est.

III. 1. Nunc autem videndum est quid sit finis totius humane civilitatis: quo viso, plus quam dimidium laboris erit transactum, iuxta Phylosophum ad Nicomacum. 2. Et ad evidentiam eius quod queritur advertendum quod, quemadmodum est finis aliquis ad quem natura producit pollicem, et alius ab hoc ad quem manum totam, et rursus alius ab utroque ad quem brachium, aliusque ab omnibus ad quem totum hominem; sic alius est finis ad quem singularem hominem, alius ad quem ordinat domesticam comunitatem, alius ad quem viciniam, et alius ad quem civitatem, et alius ad quem regnum, et denique optimus ad quem universaliter genus humanum Deus ecternus arte sua, que natura est, in esse producit. Et hoc queritur hic tanquam principium inquisitionis directivum. 3. Propter quod sciendum primo quod Deus et natura nil otiosum facit, sed quicquid prodit in esse est ad aliquam operationem. Non enim essentia ulla creata ultimus finis est in intentione creantis, in quantum creans, sed propria essentie operatio: unde est quod non operatio propria propter essentiam, sed hec propter illam habet ut sit. 4. Est ergo aliqua propria operatio humane universitatis, ad quam ipsa universitas hominum in tanta moltitudine ordinatur; ad quam quidem operationem nec homo unus, nec domus una, nec una vicinia, nec una civitas, nec regnum particulare pertingere potest. Que autem sit illa, manifestum fiet si ultimum de potentia totius humanitatis appareat. 5. Dico ergo quod nulla vis a pluribus spetie diversis partecipata ultimum est de potentia alicuius illorum; quia, cum illud quod est ultimum tale sit constitutivum spetiei, sequeretur quod una essentia pluribus spetiebus esset specificata: quod est inpossibile. 6. Non est ergo vis ultima in homine ipsum esse simpliciter sumptum, quia etiam sic sumptum ab elementis participatur; nec esse complexionatum, quia hoc reperitur in mineralibus; nec esse animatum, quia sic etiam in plantis; nec esse apprehensivum, quia sic etiam participatur a brutis; sed esse apprehensivum per intellectum possibilem: quod quidem esse nulli ab homine alii competit vel supra vel infra. 7. Nam, etsi alie sunt essentie intellectum participantes, non tamen intellectus earum est possibilis ut hominis, quia essentie tales speties quedam sunt intellectuales et non aliud, et earum esse nichil est aliud quam intelligere quod est quod sunt; quod est sine interpolatione, aliter sempiterne non essent. Patet igitur quod ultimum de potentia ipsius humanitatis est potentia sive virtus intellectiva. 8. Et quia potentia ista per unum hominem seu per aliquam particularium comunitatum superius distinctarum tota simul in actum reduci non potest, necesse est multitudinem esse in humano genere, per quam quidem tota potentia hec actuetur; sicut necesse est multitudinem rerum generabilium ut potentia tota materie prime semper sub actu sit: aliter esset dare potentiam separatam, quod est inpossibile. 9. Et huic sententie concordat Averrois in comento super hiis que De anima. Potentia etiam intellectiva, de qua loquor, non solum est ad formas universales aut speties, sed etiam per quandam extensionem ad particulares: unde solet dici quod intellectus speculativus extensione fit practicus, cuius finis est agere atque facere. 10. Quod dico propter agibilia, que politica prudentia regulantur, et propter factibilia, que regulantur arte: que omnia speculationi ancillantur tanquam optimo ad quod humanum genus Prima Bonitas in esse produxit; ex quo iam innotescit illud Politice: intellectu, scilicet, vigentes aliis naturaliter principari.

IV. 1. Satis igitur declaratum est quod proprium opus humani generis totaliter accepti est actuare semper totam potentiam intellectus possibilis, per prius ad speculandum et secondario propter hoc ad operandum per suam extensionem. 2. Et quia quemadmodum est in parte sic est in toto, et in homine particulari contingit quod sedendo et quiescendo prudentia et sapientia ipse perficitur, patet quod genus humanum in quiete sive tranquillitate pacis ad proprium suum opus, quod fere divinum est iuxta illud "Minuisti eum paulominus ab angelis", liberrime atque facillime se habet. Unde manifestum est quod pax universalis est optimum eorum que ad nostram beatitudinem ordinantur. 3. Hinc est quod pastoribus de sursum sonuit non divitie, non voluptates, non honores, non longitudo vite, non sanitas, non robur, non pulcritudo, sed pax; inquit enim celestis militia: "Gloria in altissimis Deo, et in terra pax hominibus bone voluntatis". 4. Hinc etiam "Pax vobis" Salus hominum salutabat; decebat enim summum Salvatorem summam salutationem exprimere: quem quidem morem servare voluerunt discipuli eius et Paulus in salutationibus suis, ut omnibus manifestum esse potest. 5. Ex hiis ergo que declarata sunt patet per quod melius, ymo per quod optime genus humanum pertingit ad opus proprium; et per consequens visum est propinquissimum medium per quod itur in illud ad quod, velut in ultimum finem, omnia nostra opera ordinantur, quia est pax universalis, que pro principio rationum subsequentium supponatur. 6. Quod erat necessarium, ut dictum fuit, velut signum prefixum in quod quicquid probandum est resolvatur tanquam in manifestissimam veritatem.

V. 1. Resummens igitur quod a principio dicebatur, tria maxime dubitantur et dubitata queruntur circa Monarchiam temporalem, que comuniori vocabulo nuncupatur 'Imperium'; et de hiis, ut predictum est, propositum est sub assignato principio inquisitionem facere secundum iam tactum ordinem. 2. Itaque prima questio sit: utrum ad bene esse mundi Monarchia temporalis necessaria sit. Hoc equidem, nulla vi rationis vel auctoritatis obstante, potissimis et patentissimis argumentis ostendi potest, quorum primum ab autoritate Phylosophi assummatur de suis Politicis. 3. Asserit enim ibi venerabilis eius autoritas quod, quando aliqua plura ordinantur ad unum, oportet unum eorum regulare seu regere, alia vero regulari seu regi; quod quidem non solum gloriosum nomen autoris facit esse credendum, sed ratio inductiva. 4. Si enim consideremus unum hominem, hoc in eo contingere videbimus, quia, cum omnes vires eius ordinentur ad felicitatem, vis ipsa intellectualis est regulatrix et rectrix omnium aliarum: aliter ad felicitatem pervenire non potest. 5. Si consideremus unam domum, cuius finis est domesticos ad bene vivere preparare, unum oportet esse qui regulet et regat, quem dicunt patremfamilias, vel eius locum tenentem, iuxta dicentem Phylosophum: "Omnis domus regitur a senissimo"; et huius, ut ait Homerus, est regulare omnes et leges imponere aliis. Propter quod proverbialiter dicitur illa maledictio: "Parem habeas in domo". 6. Si consideremus vicum unum, cuius finis est commoda tam personarum quam rerum auxiliatio, unum oportet esse aliorum regulatorem, vel datum ab alio vel ex ipsis preheminentem consentientibus aliis; aliter ad illam mutuam sufficientiam non solum non pertingitur, sed aliquando, pluribus preheminere volentibus, vicinia tota destruitur. 7. Si vero unam civitatem, cuius finis est bene sufficienterque vivere, unum oportet esse regimen, et hoc non solum in recta politia, sed etiam in obliqua; quod si aliter fiat, non solum finis vite civilis amictitur, sed etiam civitas desinit esse quod erat. 8. Si denique unum regnum particolare, cuius finis est is qui civitatis cum maiori fiducia sue tranquillitatis, oportet esse regem unum qui regat atque gubernet; aliter non modo existentes in regno finem non assecuntur, sed etiam regnum in interitum labitur, iuxta illud infallibilis Veritatis: "Omne regnum in se divisum desolabitur". 9. Si ergo sic se habet in hiis et in singulis que ad unum aliquod ordinantur, verum est quod assummitur supra; nunc constat quod totum humanum genus ordinatur ad unum, ut iam preostensum fuit: ergo unum oportet esse regulans sive regens, et hoc 'Monarcha' sive 'Imperator' dici debet. 10. Et sic patet quod ad bene esse mundi necesse est Monarchiam esse sive Imperium.

VI. 1. Et sicut se habet pars ad totum, sic ordo partialis ad totalem. Pars ad totum se habet sicut ad finem et optimum: ergo et ordo in parte ad ordinem in toto, sicut ad finem et optimum. Ex quo habetur quod bonitas ordinis partialis non excedit bonitatem totalis ordinis, sed magis e converso. 2. Cum ergo duplex ordo reperiatur in rebus, ordo scilicet partium inter se, et ordo partium ad aliquod unum quod non est pars, sicut ordo partium exercitus inter se et ordo earum ad ducem, ordo partium ad unum est melior tanquam finis alterius: est enim alter propter hunc, non e converso. 3. Unde si forma huius ordinis reperitur in partibus humane multitudinis, multo magis debet reperiri in ipsa multitudine sive totalitate per vim sillogismi premissi, cum sit ordo melior sive forma ordinis; sed reperitur in omnibus partibus humane multitudinis, ut per ea que dicta sunt in capitulo precedenti satis est manifestum: ergo et in ipsa totalitate reperiri debet. 4. Et sic onmes partes prenotate infra regna et ipsa regna ordinari debent ad unum principem sive principatum, hoc est ad Monarcham sive Monarchiam.

VII. 1. Amplius, humana universitas est quoddam totum ad quasdam partes, et est quedam pars ad quoddam totum. Est enim quoddam totum ad regna particularia et ad gentes, ut superiora ostendunt; et est quedam pars ad totum universum. 2. Et hoc est de se manifestum. Sicut ergo inferiora humane universitatis, bene respondent ad ipsam, sic ipsa 'bene' dicitur respondere ad suum totum; partes enim bene respondent ad ipsam per unum principium tantum, ut ex superioribus colligi potest de facili: ergo et ipsa ad ipsum universum sive ad eius principem, qui Deus est et Monarcha, simpliciter bene respondet per unum principium tantum, scilicet unicum principem. 3. Ex quo sequitur Monarchiam necessariam mundo ut bene sit.

VIII. 1. Et omne illud bene se habet et optime quod se habet secundum intentionem primi agentis, qui Deus est; et hoc est per se notum, nisi apud negantes divinam bonitatem actingere summum perfectionis. 2. De intentione Dei est ut omne causatum divinam similitudinem representet in quantum propria natura recipere potest. Propter quod dictum est: "Faciamus hominem ad ymaginem et similitudinem nostram"; quod licet 'ad ymaginem' de rebus inferioribus ab homine dici non possit, 'ad similitudinem' tamen de qualibet dici potest, cum totum universum nichil aliud sit quam vestigium quoddam divine bonitatis. Ergo humanum genus bene se habet et optime quando, secundum quod potest, Deo assimilatur. 3. Sed genus humanum maxime Deo assimilatur quando maxime est unum: vera enim ratio unius in solo illo est; propter quod scriptum est: "Audi, Israel, Dominus Deus tuus unus est". 4. Sed tunc genus humanum maxime est unum, quando totum unitur in uno: quod esse non potest nisi quando uni principi totaliter subiacet, ut de se patet. 5. Ergo humanum genus uni principi subiacens maxime Deo assimilatur, et per consequens maxime est secundum divinam intentionem: quod est bene et optime se habere, ut in principio huius capituli est probatum.

IX. 1. Item, bene et optime se habet omnis filius cum vestigia perfecti patris, in quantum propria natura permictit, ymitatur. Humanum genus filius est celi, quod est perfectissimum in omni opere suo: generat enim homo hominem et sol, iuxta secundum De naturali auditu. Ergo optime se habet humanum genus cum vestigia celi, in quantum propria natura permictit, ymitatur. 2. Et cum celum totum unico motu, scilicet Primi Mobilis, et ab unico motore, qui Deus est, reguletur in omnibus suis partibus, motibus et motoribus, ut phylosophando evidentissime humana ratio deprehendit, si vere sillogizatum est, humanum genus tunc optime se habet, quando ab unico principe tanquam ab unico motore, et unica lege tanquam unico motu, in suis motoribus et motibus reguletur. 3. Propter quod necessarium apparet ad bene esse mundi Monarchiam esse, sive unicum principatum qui 'Imperium' appellatur. Hanc rationem suspirabat Boetius dicens: O felix hominum genus si vestros animos amor, quo celum regitur, regat.

X. 1. Et ubicunque potest esse litigium, ibi debet esse iudicium; aliter esset inperfectum sine proprio perfectivo: quod est impossibile, cum Deus et natura in necessariis non deficiat. 2. Inter omnes duos principes, quorum alter alteri minime subiectus est, potest esse litigium vel culpa ipsorum vel etiam subditorum—quod de se patet—: ergo inter tales oportet esse iudicium. 3. Et cum alter de altero cognoscere non possit ex quo alter alteri non subditur—nam par in parem non habet imperium—oportet esse tertium iurisdictionis amplioris qui ambitu sui iuris ambobus principetur. Et hic aut erit Monarcha aut non. 4. Si sic, habetur propositum; si non, iterum habebit sibi coequalem extra ambitum sue iurisdictionis: tunc iterum necessarius erit tertius alius. 5. Et sic aut erit processus in infinitum, quod esse non potest, aut oportebit devenire ad iudicem primum et summum, de cuius iudicio cuncta litigia dirimantur sive mediate sive inmediate: et hic erit Monarcha sive Imperator. Est igitur Monarchia necessaria mundo. 6. Et hanc rationem videbat Phylosophus cum dicebat: "Entia nolunt male disponi; malum autem pluralitas principatuum: unus ergo princeps".

XI. 1. Preterea, mundus optime dispositus est cum iustitia in eo potissima est. Unde Virgilius commendare volens illud seculum quod suo tempore surgere videbatur, in suis Buccolicis cantabat: Iam redit et Virgo, redeunt Saturnia regna. 'Virgo' nanque vocabatur iustitia, quam etiam 'Astream' vocabant 'Saturnia regna' dicebant optima tempora, que etiam 'aurea' nuncupabant. 2. Iustitia potissima est solum sub Monarcha: ergo ad optimam mundi dispositionem requiritur esse Monarchiam sive Imperium. 3. Ad evidentiam subassumpte sciendum quod iustitia, de se et in propria natura considerata, est quedam rectitudo sive regula obliquum hinc inde abiciens: et sic non recipit magis et minus, quemadmodum albedo in suo abstracto considerata. 4. Sunt enim huiusmodi forme quedam compositioni contingentes, et consistentes simplici et invariabili essentia, ut Magister Sex Principiorum recte ait. Recipiunt tamen magis et minus huiusmodi qualitates ex parte subiectorum quibus concernuntur, secundum quod magis et minus in subiectis de contrariis admiscetur. 5. Ubi ergo minimum de contrario iustitie admiscetur et quantum ad habitum et quantum ad operationem, ibi iustitia potissima est; et vere tunc potest dici de illa, ut Phylosophus inquit, "neque Hesperus neque Lucifer sic admirabilis est". Est enim tunc Phebe similis, fratrem dyametraliter intuenti de purpureo matutine serenitatis. 6. Quantum ergo ad habitum, iustitia contrarietatem habet quandoque in velle; nam ubi voluntas ab omni cupiditate sincera non est, etsi assit iustitia, non tamen omnino inest in fulgore sue puritatis: habet etòm subiectum, licet minime, aliqualiter tamen sibi resistens; propter quod bene repelluntur qui iudicem passionare conantur. 7. Quantum vero ad operationem, iustitia contrarietatem habet in posse; nam cum iustitia sit virtus ad alterum, sine potentia tribuendi cuique quod suum est quomodo quis operabitur secundum illam? Ex quo patet quod quanto iustus potentior, tanto in operatione sua iustitia erit amplior. 8. Ex hac itaque declaratione sic arguatur: iustitia potissima est in mundo quando volentissimo et potentissimo subiecto inest; huiusmodi solus Monarcha est: ergo soli Monarche insistens iustitia in mundo potissima est. 9. Iste prosillogismus currit per secundam figuram cum negatione intrinseca, et est similis huic: omne B est A; solum C est A: ergo solum C est B. Quod est: omne B est A; nullum preter C est A: ergo nullum preter C est B. 10. Et prima propositio declaratione precedente apparet; alia sic ostenditur, et primo quantum ad velle, deinde quantum ad posse. 11. Ad evidentiam primi notandum quod iustitie maxime contrariatur cupiditas, ut innuit Aristotiles in quinto ad Nicomacum. Remota cupiditate omnino, nichil iustitie restat adversum; unde sententia Phylosophi est ut que lege determinari possunt nullo modo iudici relinquantur. Et hoc metu cupiditatis fieri oportet, de facili mentes hominum detorquentis. Ubi ergo non est quod possit optari, inpossibile est ibi cupiditatem esse: destructis enim obiectis, passiones esse non possunt. 12. Sed Monarcha non habet quod possit optare: sua nanque iurisdictio terminatur Occeano solum: quod non contingit principibus aliis, quorum principatus ad alios terminantur, ut puta regis Castelle ad illum qui regis Aragonum. Ex quo sequitur quod Monarcha sincerissimum inter mortales iustitie possit esse subiectum. 13. Preterea, quemadmodum cupiditas habitualem iustitiam quodammodo, quantumcunque pauca, obnubilat, sic karitas seu recta dilectio illam acuit atque dilucidat. Cui ergo maxime recta dilectio inesse potest, potissimum locum in illo potest habere iustitia; huiusmodi est Monarcha: ergo, eo existente, iustitia potissima est vel esse potest. 14. Quod autem recta dilectio faciat quod dictum est, hinc haberi potest: cupiditas nanque, perseitate hominum spreta, querit alia; karitas vero, spretis aliis omnibus, querit Deum et hominem, et per consequens bonum hominis. Cumque inter alia bona hominis potissimum sit in pace vivere—ut supra dicebatur—et hoc operetur maxime atque potissime iustitia, karitas maxime iustitiam vigorabit et potior potius. 15. Et quod Monarche maxime hominum recta dilectio inesse debeat, patet sic: omne diligibile tanto magis diligitur quanto propinquius est diligenti; sed homines propinquius Monarche sunt quam aliis principibus: ergo ab eo maxime diliguntur vel diligi debent. Prima manifesta est, si natura passivorum et activorum consideretur; secunda per hoc apparet: quia principibus aliis homines non appropinquant nisi in parte, Monarche vero secundum totum. 16. Et rursus: principibus aliis appropinquant per Monarcham et non e converso; et sic per prius et immediate Monarche inest cura de omnibus, aliis autem principibus per Monarcham, eo quod cura ipsorum a cura illa supprema descendit. 17. Preterea, quanto causa est universalior, tanto magis habet rationem cause, quia inferior non est causa nisi per superiorem, ut patet ex hiis que De causis; et quanto causa magis est causa, tanto magis effectum diligit, cum dilectio talis assequatur causam per se. 18. Cum igitur Monarcha sit universalissima causa inter mortales ut homines bene vivant, quia principes alii per illum, ut dictum est, consequens est quod bonum hominum ab eo maxime diligatur. 19. Quod autem Monarcha potissime se habeat ad operationem iustitie, quis dubitat nisi qui vocem hanc non intelligit, cum, si Monarcha est, hostes habere non possit? 20. Satis igitur declarata subassumpta principalis, quia conclusio certa est: scilicet quod ad optimam dispositionem mundi necesse est Monarchiam esse.

XII. 1. Et humanum genus potissime liberum optime se habet. Hoc erit manifestum, si principium pateat libertatis. 2. Propter quod sciendum quod principium primum nostre libertatis est libertas arbitrii, quam multi habent in ore, in intellectu vero pauci. Veniunt nanque usque ad hoc: ut dicant liberum arbitrium esse liberum de voluntate iudicium. Et verum dicunt; sed importatum per verba longe est ab eis, quemadmodum tota die logici nostri faciunt de quibusdam propositionibus, que ad exemplum logicalibus interseruntur; puta de hac: 'triangulus habet tres duobus rectis equales'. 3. Et ideo dico quod iudicium medium est apprehensionis et appetitus: nam primo res apprehenditur, deinde apprehensa bona vel mala iudicatur, et ultimo iudicans prosequitur sive fugit. 4. Si ergo iudicium moveat omnino appetitum et nullo modo preveniatur ab eo, liberum est; si vero ab appetitu quocunque modo proveniente iudicium moveatur, liberum esse non potest, quia non a se, sed ab alio captivum trahitur. 5. Et hinc est quod bruta iudicium liberum habere non possunt, quia eorum iudicia semper ab appetitu preveniuntur. Et hinc etiam patere potest quod substantie intellectuales, quarum sunt inmutabiles voluntates, necnon anime separate bene hinc abeuntes, libertatem arbitrii ob inmutabilitatem voluntatis non amictunt, sed perfectissime atque potissime hoc retinent. 6. Hoc viso, iterum manifestum esse potest quod hec libertas sive principium hoc totius nostre libertatis est maximum donum humane nature a Deo collatum—sicut in Paradiso Comedie iam dixi—quia per ipsum hic felicitamur ut homines, per ipsum alibi felicitamur ut dii. 7. Quod si ita est, quis erit qui humanum genus optime se habere non dicat, cum potissime hoc principio possit uti? 8. Sed existens sub Monarcha est potissime liberum. Propter quod sciendum quod illud est liberum quod "sui met et non alterius gratia est", ut Phylosopho placet in hiis que De simpliciter ente. Nam illud quod est alterius gratia necessitatur ab illo cuius gratia est, sicut via necessitatur a termino. 9. Genus humanum solum imperante Monarcha sui et non alterius gratia est: tunc enim solum politie diriguntur oblique—democratie scilicet, oligarchie atque tyrampnides—que in servitutem cogunt genus humanum, ut patet discurrenti per omnes, et politizant reges, aristocratici quos optimates vocant, et populi libertatis zelatores; quia cum Monarcha maxime diligat homines, ut iam tactum est, vult omnes homines bonos fieri: quod esse non potest apud oblique politizantes. 10. Unde Phylosophus in suis Politicis ait quod in politia obliqua bonus homo est malus civis, in recta vero bonus homo et civis bonus convertuntur. Et huiusmodi politie recte libertatem intendunt, scilicet ut homines propter se sint. 11. Non enim cives propter consules nec gens propter regem, sed e converso consules propter cives et rex propter gentem; quia quemadmodum non politia ad leges, quinymo leges ad politiam ponuntur, sic secundum legem viventes non ad legislatorem ordinantur, sed magis ille ad hos, ut etiam Phylosopho placet in hiis que de presenti materia nobis ab eo relicta sunt. 12. Hinc etiam patet quod, quamvis consul sive rex respectu vie sint domini aliorum, respectu autem termini aliorum ministri sunt, et maxime Monarcha, qui minister omnium proculdubio habendus est. Hinc etiam iam innotescere potest quod Monarcha necessitatur a fine sibi prefixo in legibus ponendis. 13. Ergo genus humanum sub Monarcha existens optime se habet; ex quo sequitur quod ad bene esse mundi Monarchiam necesse est esse.

XIII. 1. Adhuc, ille qui potest esse optime dispositus ad regendum, optime alios disponere potest: nam in omni actione principaliter intenditur ab agente, sive necessitate nature sive volontarie agat, propriam similitudinem explicare. 2. Unde fit quod omne agens, in quantum huiusmodi, delectatur; quia, cum omne quod est appetat suum esse, ac in agendo agentis esse quodammodo amplietur, sequitur de necessitate delectatio, quia delectatio rei desiderate semper annexa est. 3. Nichil igitur agit nisi tale existens quale patiens fieri debet; propter quod Phylosophus in hiis que De simpliciter ente: "Omne" inquit "quod reducitur de potentia in actum, reducitur per tale existens actu"; quod si aliter aliquid agere conetur, frustra conatur. 4. Et hinc destrui potest error illorum qui bona loquendo et mala operando credunt alios vita et moribus informare, non advertentes quod plus persuaserunt manus Iacob quam verba, licet ille falsum, illa verum persuaderent. Unde Phylosophus ad Nicomacum: "De hiis enim" inquit "que in passionibus et actionibus, sermones minus sunt credibiles operibus". 5. Hine etiam dicebatur de celo peccatori David: "Quare tu enarras iustitias meas?", quasi diceret: 'Frustra loqueris, cum tu sis alius ab eo quod loqueris'. Ex quibus colligitur quod optime dispositum esse oportet optime alios disponere volentem. 6. Sed Monarcha solus est ille qui potest optime esse dispositus ad regendum. Quod sic declaratur: unaqueque res eo facilius et perfectius ad habitum et ad operationem disponitur, quo minus in ea est de contrarietate ad talem dispositionem; unde facilius et perfectius veniunt ad habitum phylosophice veritatis qui nichil unquam audiverunt, quam qui audiverunt per tempora et falsis oppinionibus imbuti sunt. Propter quod bene Galienus inquit "tales duplici tempore indigere ad scientiam acquirendam". 7. Cum ergo Monarcha nullam cupiditatis occasionem habere possit vel saltem minimam inter mortales, ut superius est ostensum, quod ceteris principibus non contingit, et cupiditas ipsa sola sit corruptiva iudicii et iustitie prepeditiva, consequens est quod ipse vel omnino vel maxime bene dispositus ad regendum esse potest, quia inter ceteros iudicium et iustitiam potissime habere potest: que duo principalissime legis latori et legis executori conveniunt, testante rege illo sanctissimo cum convenientia regi et filio regis postulabat a Deo: "Deus" inquiebat "iudicium tuum regi da et iustitiam tuam filio regis". 8. Bene igitur dictum est cum dicitur in subassumpta quod Monarcha solus est ille, qui potest esse optime dispositus ad regendum: ergo Monarcha solus optime alios disponere potest. Ex quo sequitur quod ad optimam mundi dispositionem Monarchia sit necessaria.

XIV. 1. Et quod potest fieri per unum, melius est per unum fieri quam per plura. Quod sic declaratur: sit unum, per quod aliquid fieri potest, A, et sint plura, per que similiter illud fieri potest, A et B; si ergo illud idem quod fit per A et B potest fieri per A tantum, frustra ibi assummitur B, quia ex ipsius assumptione nichil sequitur, cum prius illud idem fiebat per A solum. 2. Et cum omnis talis assumptio sit otiosa sive superflua, et omne superfluum Deo et nature displiceat, et omne quod Deo et nature displicet sit malum, ut manifestum est de se, sequitur non solum melius esse fieri per unum, si fieri potest, quam fieri per plura, sed quod fieri per unum est bonum, per plura simpliciter malum. 3. Preterea, res dicitur melior per esse propinquior optime; et finis habet rationem optimi; sed fieri per unum est propinquius fini: ergo est melius. Et quod sit propinquius patet sic: sit finis C; fieri per unum A; per plura A et B: manifestum est quod longior est via ab A per B in C, quam ab A tantum in C. 4. Sed humanum genus potest regi per unum suppremum principem, qui est Monarcha. Propter quod advertendum sane quod cum dicitur 'humanum genus potest regi per unum suppremum principem', non sic intelligendum est, ut minima iudicia cuiuscunque municipii ab illo uno immediate prodire possint: cum etiam leges municipales quandoque deficiant et opus habeant directivo, ut patet per Phylosophum in quinto ad Nicomacum epyikiam commendantem. 5. Habent nanque nationes, regna et civitates intra se proprietates, quas legibus differentibus regulari oportet: est enim lex regula directiva vite. 6. Aliter quippe regulari oportet Scithas qui, extra septimum clima viventes et magnam dierum et noctium inequalitatem patientes, intolerabili quasi algore frigoris premuntur, et aliter Garamantes qui, sub equinoctiali habitantes et coequatam semper lucem diurnam noctis tenebris habentes, ob estus acris nimietatem vestimentis operiri non possunt. 7. Sed sic intelligendum est: ut humanum genus secundum sua comunia, que omnibus competunt, ab eo regatur et comuni regula gubernetur ad pacem. Quam quidem regulam sive legem particulares principes ab eo recipere debent, tanquam intellectus practicus ad conclusionem operativam recipit maiorem propositionem ab intellectu speculativo, et sub illa particularem, que proprie sua est, assummit et particulariter ad operationem concludit. 8. Et hoc non solum possibile est uni, sed necesse est ab uno procedere, ut omnis confusio de principiis universalibus auferatur. 9. Hoc etiam factum fuisse per ipsum ipse Moyses in lege conscribit, qui, assumptis primatibus de tribubus filiorum Israel, eis inferiora iudicia relinquebat, superiora et comuniora sibi soli reservans, quibus comunioribus utebantur primates per tribus, secundum quod unicuique tribui competebat. 10. Ergo melius est humanum genus per unum regi quam per plura, et sic per Monarcham qui unicus est princeps; et si melius, Deo acceptabilius, cum Deus semper velit quod melius est. Et cum duorum tantum inter se idem sit melius et optimum, consequens est non solum Deo esse acceptabilius hoc, inter hoc 'unum' et hoc 'plura', sed acceptabilissimum. 11. Unde sequitur humanum genus optime se habere cum ab uno regitur; et sic ad bene esse mundi necesse est Monarchiam esse.

XV. 1. Item dico quod ens et unum et bonum gradatim se habent secundum quintum modum dicendi 'prius'. Ens enim natura precedit unum, unum vero bonum: maxime enim ens maxime est unum, et maxime unum maxime bonum; et quanto aliquid a maxime ente elongatur, tanto et ab esse unum et per consequens ab esse bonum. 2. Propter quod in omni genere rerum illud est optimum quod est maxime unum, ut Phylosopho placet in hiis que De simpliciter ente. Unde fit quod unum esse videtur esse radix eius quod est esse bonum, et multa esse eius quod est esse malum; qua re Pictagoras in correlationibus suis ex parte boni ponebat unum, ex parte vero mali plurale, ut patet in primo eorum que De simpliciter ente. 3. Hinc videri potest quod peccare nichil est aliud quam progredi ab uno spreto ad multa; quod quidem Psalmista videbat dicens: "A fructu frumenti, vini et olei multiplicati sunt". 4. Constat igitur quod omne quod est bonum per hoc est bonum: quod in uno consistit. Et cum concordia, in quantum huiusmodi, sit quoddam bonum, manifestum est ipsam consistere in aliquo uno tanquam in propria radice. 5. Que quidem radix apparebit, si natura vel ratio concordie summatur: est enim concordia uniformis motus plurium voluntatum; in qua quidem ratione apparet unitatem voluntatum, que per uniformem motum datur intelligi, concordie radicem esse vel ipsam concordiam. 6. Nam, sicut plures glebas diceremus 'concordes' propter condiscendere omnes ad medium, et plures flammas propter coadscendere omnes ad circunferentiam, si volontarie hoc facerent; ita homines plures 'concordes' dicimus propter simul moveri secundum velle ad unum quod est formaliter in suis voluntatibus, sicut qualitas una formaliter in glebis, scilicet gravitas, et una in fiammis, scilicet levitas. 7. Nam virtus volitiva potentia quedam est, sed speties boni apprehensi forma est eius: que quidem forma, quemadmodum et alie, una in se, multiplicatur secundum multiplicationem materie recipientis, ut anima et numerus et alie forme compositioni contingentes. 8. Hiis premissis propter declarationem assummende propositionis ad propositum, sic arguatur: omnis concordia dependet ab unitate que est in voluntatibus; genus humanum optime se habens est quedam concordia; nam, sicut unus homo optime se habens et quantum ad animam et quantum ad corpus est concordia quedam, et similiter domus, civitas et regnum, sic totum genus humanum; ergo genus humanum optime se habens ab unitate que est in voluntatibus dependet. 9. Sed hoc esse non potest nisi sit voluntas una, domina et regulatrix omnium aliarum in unum, cum mortalium voluntates propter blandas adolescentie delectationes indigeant directivo, ut in ultimis ad Nicomacum docet Phylosophus. Nec ista una potest esse, nisi sit princeps unus omnium, cuius voluntas domina et regulatrix aliarum omnium esse possit. 10. Quod si omnes consequentie superiores vere sunt, quod sunt, necesse est ad optime se habere humanum genus esse in mundo Monarcham, et per consequens Monarchiam ad bene esse mundi.

XVI. 1. Rationibus omnibus supra positis experientia memorabilis attestatur: status videlicet illius mortalium quem Dei Filius, in salutem hominis hominem assumpturus, vel expectavit vel cum voluit ipse disposuit. Nam si a lapsu primorum parentum, qui diverticulum fuit totius nostre deviationis, dispositiones hominum et tempora recolamus, non inveniemus nisi sub divo Augusto monarcha, existente Monarchia perfecta, mundum undique fuisse quietum. 2. Et quod tunc humanum genus fuerit felix in pacis universalis tranquillitate hoc ystoriographi omnes, hoc poete illustres, hoc etiam scriba mansuetudinis Cristi testari dignatus est; et denique Paulus "plenitudinem temporis" statum illum felicissimum appellavit. Vere tempus et temporalia queque plena fuerunt, quia nullum nostre felicitatis ministerium ministro vacavit. 3. Qualiter autem se habuerit orbis ex quo tunica ista inconsutilis cupiditatis ungue scissuram primitus passa est, et legere possumus et utinam non videre. 4. O genus humanum, quantis procellis atque iacturis quantisque naufragiis agitari te necesse est dum, bellua multorum capitum factum, in diversa conaris ! 5. Intellectu egrotas utroque, similiter et affectu: rationibus irrefragabilibus intellectum superiorem non curas, nec experientie vultu inferiorem, sed nec affectum dulcedine divine suasionis, cum per tubam Sancti Spiritus tibi effletur: "Ecce quam bonum et quam iocundum, habitare fratres in unum".





I. 1. "Quare fremuerunt gentes, et populi meditati sunt inania? Astiterunt reges terre, et principes convenerunt in unum, adversus Dominum et adversus Cristum eius. Dirumpamus vincula eorum, et proiciamus a nobis iugum ipsorum". 2. Sicut ad faciem cause non pertingentes novum effectum comuniter admiramur, sic, cum causam cognoscimus, eos qui sunt in admiratione restantes quadam derisione despicimus. Admirabar equidem aliquando romanum populum in orbe terrarum sine ulla resistentia fuisse prefectum, cum, tantum superficialiter intuens, illum nullo iure sed armorum tantummodo violentia obtinuisse arbitrabar. 3. Sed postquam medullitus oculos mentis infixi et per efficacissima signa divinam providentiam hoc effecisse cognovi, admiratione cedente, derisiva quedam supervenit despectio, cum gentes noverim contra romani populi preheminentiam fremuisse, cum videam populos vana meditantes, ut ipse solebam, cum insuper doleam reges et principes in hoc unico concordantes: ut adversentur Domino suo et Uncto suo, romano principi. 4. Propter quod derisive, non sine dolore quodam, cum illo clamare possum pro populo glorioso, pro Cesare, qui pro Principe celi clamabat: "Quare fremuerunt gentes, et populi meditati sunt inania? Astiterunt reges terre, et principes convenerunt in unum, adversus Dominum et adversus Cristum eius". 5. Verum quia naturalis amor diuturnam esse derisionem non patitur, sed, ut sol estivus qui disiectis nebulis matutinis oriens luculenter irradiat, derisione omissa, lucem correctionis effundere mavult, ad dirumpendum vincula ignorantie regum atque principum talium, ad ostendendum genus humanum liberum a iugo ipsorum, cum Propheta sanctissimo me me subsequenter hortabor subsequentia subassummens: "Dirumpamus" videlicet "vincula eorum, et proiciamus a nobis iugum ipsorum". 6. Hec equidem duo fient sufficienter, si secundam partem presentis propositi prosecutus fuero, et instantis questionis veritatem ostendero. Nam per hoc quod romanum Inpenum de iure fuisse monstrabitur, non solum ab oculis regum et principum, qui gubemacula publica sibi usurpant, hoc ipsum de romano populo mendaciter extimantes, ignorantie nebula eluetur, sed mortales omnes esse se liberos a iugo sic usurpantium recognoscent. 7. Veritas autem questionis patere potest non solum lumine rationis humane, sed etiam radio divine auctoritatis: que duo cum simul ad unum concurrunt, celum et terram simul assentire necesse est. 8. Igitur fiducie prenotate innixus et testimonio rationis et auctoritatis prefretus, ad secundam questionem dirimendam ingredior.

II. 1. Postquam sufficienter, secundum quod materia patitur, de veritate prime dubitationis inquisitum est, instat nunc de veritate secunde inquirere: hoc est utrum romanus populus de iure sibi asciverit Imperii dignitatem; cuius quidem inquisitionis principium est videre que sit illa veritas, in quam rationes inquisitionis presentis velut in principium proprium reducantur. 2. Sciendum est igitur quod, quemadmodum ars in triplici gradu invenitur, in mente scilicet artificis, in organo et in materia formata per artem, sic et naturam in triplici gradu possumus intueri. Est enim natura in mente primi motoris, qui Deus est; deinde in celo, tanquam in organo quo mediante similitudo bonitatis ecterne in fluitantem materiam explicatur. 3. Et quemadmodum, perfecto existente artifice atque optime organo se habente, si contingat peccatum in forma artis, materie tantum inputandum est, sic, cum Deus ultimum perfectionis actingit et instrumentum eius, quod celum est, nullum debite perfectionis patiatur defectum, ut ex hiis patet que de celo phylosophamur, restat quod quicquid in rebus inferioribus est peccatum, ex parte materie subiacentis peccatum sit et preter intentionem Dei naturantis et celi; et quod quicquid est in rebus inferioribus bonum, cum ab ipsa materia esse non possit, sola potentia esistente, per prius ab artifice Deo sit et secondario a celo, quod organum est artis divine, quam 'naturam' comuniter appellat. 4. Ex hiis iam liquet quod ius, cum sit bonum, per prius in mente Dei est; et, cum omne quod in mente Dei est sit Deus, iuxta illud "Quod factum est in ipso vita erat", et Deus maxime se ipsum velit, sequitur quod ius a Deo, prout in eo est, sit volitum. Et cum voluntas et volitum in Deo sit idem, sequitur ulterius quod divina voluntas sit ipsum ius. 5. Et iterum ex hoc sequitur quod ius in rebus nichil est aliud quam similitudo divine voluntatis; unde fit quod quicquid divine voluntati non consonat, ipsum ius esse non possit, et quicquid divine voluntati est consonum, ius ipsum sit. 6. Quapropter querere utrum de iure factum sit aliquid, licet alia verba sint, nichil tamen aliud queritur quam utrum factum sit secundum quod Deus vult. Hoc ergo supponatur, quod illud quod Deus in hominum sotietate vult, illud pro vero atque sincero iure habendum sit. 7. Preterea meminisse oportet quod, ut Phylosophus docet in primis ad Nicomacum, non similiter in omni materia certitudo querenda est, sed secundum quod natura rei subiecte recipit. Propter quod sufficienter argumenta sub invento principio procedent, si ex manifestis signis atque sapientum autoritatibus ius illius populi gloriosi queratur. 8. Voluntas quidem Dei per se invisibilis est; et invisibile Dei "per ea que facta sunt intellecta conspiciuntur"; nam, occulto existente sigillo, cera impressa de illo quamvis occulto tradit notitiam manifestam. Nec mirum si divina voluntas per signa querenda est, cum etiam humana extra volentem non aliter quam per signa cernatur.

III. 1. Dico igitur ad questionem quod romanus populus de iure, non usurpando, Monarche offitium, quod 'Imperium' dicitur, sibi super mortales omnes ascivit. 2. Quod quidem primo sic probatur: nobilissimo populo convenit omnibus aliis preferri; romanus populus fuit nobilissimus; ergo convenit ei omnibus aliis preferri. 3. Assumpta ratione probatur: nam, cum honor sit premium virtutis et omnis prelatio sit honor, omnis prelatio virtutis est premium. Sed constat quod merito virtutis nobilitantur homines, virtutis videlicet proprie vel maiorum. 4. Est enim nobilitas virtus et divitie antique, iuxta Phylosophum in Politicis; et iuxta luvenalem: nobilitas animi sola est atque unica virtus. Que due sententie ad duas nobilitates dantur: propriam scilicet et maiorum. Ergo nobilibus ratione cause premium prelationis conveniens est. 5. Et cum premia sint meritis mensuranda iuxta illud evangelicum "Eadem mensura qua mensi fueritis, remetietur vobis", maxime nobili maxime preesse convenit. 6. Subassumptam vero testimonia veterum persuadent; nam divinus poeta noster Virgilius per totam Eneydem gloriosissimum regem Eneam patrem romani populi fuisse testatur in memoriam sempiternam; quod Titus Livius, gestorum romanorum scriba egregius, in prima parte sui voluminis, que a capta Troya summit exordium, contestatur. 7. Qui quidem invictissimus atque piissimus pater quante nobilitatis vir fuerit, non solum sua considerata virtute sed progenitorum suorum atque uxorum, quorum utrorunque nobilitas hereditario iure in ipsum confluxit, esplicare nequirem: sed "summa sequar vestigia rerum". 8. Quantum ergo ad propriam eius nobilitatem audiendus est Poeta noster introducens in primo Ilioneum orantem sic:

Rex erat Eneas nobis, quo iustior alter

nec pietate fuit nec bello maior et armis.



9 Audiendus est idem in sexto, qui, cum de Miseno mortuo loqueretur qui fuerat Hectoris minister in bello et post mortem Hectoris Enee ministrum se dederat, dicit ipsum Misenum "non inferiora secutum", comparationem faciens de Enea ad Hectorem, quem pre omnibus Homerus glorificat, ut refert Phylosophus in hiis que de moribus fugiendis ad Nicomacum. 10. Quantum vero ad hereditariam, quelibet pars tripartiti orbis tam avis quam coniugibus illum nobilitasse invenitur. Nam Asya propinquioribus avis, ut Assaraco et aliis qui Frigiam regnaverunt, Asye regionem; unde Poeta noster in tertio:

Postquam res Asye Priamique evertere gentem

inmeritam visum superis.



11. Europa vero avo antiquissimo, scilicet Dardano: Affrica quoque avia vetustissima, Electra scilicet, nata magni nominis regis Athlantis; ut de ambobus testimonium reddit Poeta noster in octavo, ubi Eneas ad Evandrum sic ait:

Dardanus yliace primus pater urbis et auctor,

Electra, ut Grai perhibent, Athlantide cretus,

advehitur Teucros: Electram maximus Athlas

edidit, ethereos humero qui sustinet orbes.



12. Quod autem Dardanus ab Europa originem duxerit, noster Vates in tertio cantat dicens:

Est locus, Hesperiam Grai cognomine dicunt,

terra antiqua, potens armis atque ubere glebe.

Oenotri coluere viri; nunc fama minores

Ytaliam dixisse ducis de nomine gentem:



hee nobis proprie sedes, hinc Dardanus ortus. 13 Quod vero Athlas de Affrica fuerit, mons in illa suo nomine dictus est testis, quem esse in Affrica dicit Orosius in sua mundi descriptione sie: "Ultimus autem finis eius est mons Athlas et insule quas Fortunatas vocant"; 'eius', idest Affrice, quia de ipsa loquebatur. 14 Similiter etiam coniugio nobilitatum fuisse reperio. Prima nanque coniunx Creusa, Priami regis filia, de Asya fuit, ut superius haberi potest per ea que dicta sunt. Et quod fuerit coniunx testimonium perhibet noster Poeta in tertio, ubi Andromache de Ascanio filio Eneam genitorem interrogat sic:

Quid puer Ascanius? superatne et vescitur aura,

quem tibi iam Troya peperit fumante Creusa?



15 Secunda Dido fuit, regina et mater Cartaginensium in Affrica; et quod fuerit coniunx, Idem noster vaticinatur in quarto; inquit enim de Didone:

Nec iam furtivum Dido meditatur amorem:

coniugium vocat; hoc pretexit nomine culpam.



16 Tertia Lavinia fuit, Albanorum Romanorumque mater, regis Latini filia pariter et heres, si verum est testimonium nostri Poete in ultimo, ubi Turnum victum introducit orantem suppliciter ad Eneam sic:

Vicisti, et victum tendere palmas

Ausonii videre: tua est Lavinia coniunx.



17 Que ultima uxor de Ytalia fuit, Europe regione nobilissima. Hiis itaque ad evidentiam subassumpte prenotatis cui non satis persuasum est romani populi patrem, et per consequens ipsum populum, nobilissimum fuisse sub celo? Aut quem in illo duplici concursu sanguinis a qualibet mundi parte in unum virum predestinatio divina latebit?

IV. 1. Illud quoque quod ad sui perfectionem miraculorum suffragio iuvatur, est a Deo volitum; et per consequens de iure fit. Et quod ista sit vera patet quia, sicut dicit Thomas in tertio suo contra Gentiles, miraculum est quod preter ordinem in rebus comuniter institutum divinitus fit. 2. Unde ipse probat soli Deo competere miracula operari: quod autoritate Moysi roboratur ubi, cum ventum est ad sciniphes, magi Pharaonis naturalibus principiis artificiose utentes et ibi deficientes dixerunt: "Digitus Dei est hic". 3. Si ergo miraculum est immediata operatio Primi absque cooperatione secundorum agentium—ut ipse Thomas in preallegato libro probat sufficienter—cum in favorem alicuius portenditur, nefas est dicere illud, cui sic favetur, non esse a Deo tanquam beneplacitum sibi provisum. 4. Qua re suum contradictorium concedere sanctum est: romanum Imperium ad sui perfectionem miraculorum suffragio est adiutum; ergo a Deo volitum; et per consequens de iure fuit et est. 5. Quod autem pro romano Imperio perficiendo miracula Deus portenderit, illustrium autorum testimoniis comprobatur. Nam sub Numa Pompilio, secundo Romanorum rege, ritu Gentilium sacrificante, ancile de celo in urbem Deo electam delapsum fuisse Livius in prima parte testatur. 6. Cuius miraculi Lucanus in nono Farsalie meminit incredibilem vim haustri, quam Lybia patitur, ibi describens; ait enim:

Sic illa profecto

sacrifico cecidere Nume, que lecta iuventus

patritia cervice movet; spoliaverat hauster,

aut boreas populos ancilia nostra ferentes.



7. Cumque Galli, reliqua urbe iam capta, noctis tenebris confusi Capitolium furtim subirent, quod solum restabat ad ultimum interitum romani nominis, anserem ibi non ante visum cecinisse Gallos adesse atque custodes ad defensandum Capitolium excitasse Livius et multi scriptores illustres concorditer contestantur. 8. Cuius rei memor fuit Poeta noster cum clipeum Enee describeret in octavo; canit enim sic:

In summo custos Tarpeie Manlius arcis

stabat pro templo, et Capitolia celsa tenebat,

Romuleoque recens horrebat regia culmo.

Atque hic auratis volitans argenteus anser

porticibus Gallos in limine adesse canebat.



9 At cum romana nobilitas, premente Annibale, sic caderet ut ad finalem romane rei deletionem non restaret nisi Penorum insultus ad urbem, subita et intolerabili grandine perturbante victores victoriam sequi non potuisse Livius in Bello punico inter alia gesta conscribit. 10. Nonne transitus Clelie mirabilis fuit, cum mulier cumque captiva, in obsidione Porsenne, abruptis vinculis, miro Dei auxilio adiuta, transnavit Tyberim, sicut onmes fere scribe romane rei ad gloriam ipsius commemorant? 11. Sic Illum prorsus operari decebat qui cuncta sub ordinis pulcritudine ab ecterno providit, ut qui visibilis erat miracula pro invisibilibus ostensurus, idem invisibilis pro visibilibus illa ostenderet.

V. 1. Quicunque preterea bonum rei publice intendit, finem iuris intendit. Quodque ita sequatur sic ostenditur: ius est realis et personalis hominis ad hominem proportio, que servata hominum servat sotietatem, et corrupta corrumpit—nam illa Digestorum descriptio non dicit quod quid est iuris, sed describit illud per notitiam utendi illo -; 2. si ergo definitio ista bene 'quid est' et 'quare' comprehendit, et cuiuslibet sotietatis finis est comune sotiorum bonum, necesse est finem cuiusque iuris bonum comune esse; et inpossibile est ius esse, bonum comune non intendens. Propter quod bene Tullius in Prima rethorica: semper—inquit—ad utilitatem rei publice leges interpretande sunt. 3. Quod si ad utilitatem eorum qui sunt sub lege leges directe non sunt, leges nomine solo sunt, re autem leges esse non possunt: leges enim oportet homines devincire ad invicem propter Comunem utilitatem. Propter quod bene Seneca de lege cum in libro De quatuor virtutibus, "legem vinculum" dicat "humane sotietatis". 4. Patet igitur quod quicunque bonum rei publice intendit finem iuris intendit. Si ergo Romani bonum rei publice intenderunt, verum erit dicere finem iuris intendisse. 5. Quod autem romanus populus bonum prefatum intenderit subiciendo sibi orbem terrarum, gesta sua declarant, in quibus, omni cupiditate summota que rei publice semper adversa est, et universali pace cum libertate dilecta, populus ille sanctus pius et gloriosus propria commoda neglexisse videtur, ut publica pro salute humani generis procuraret. Unde recte illud scriptum est: "Romanum imperium de Fonte nascitur pietatis". 6. Sed quia de intentione omnium ex electione agentium nichil manifestum est extra intendentem nisi per signa exteriora, et sermones inquirendi sunt secundum subiectam materiam—ut iam dictum est—satis in hoc loco habebimus, si de intentione populi romani signa indubitabilia tam in collegiis quam in singularibus personis ostendantur. 7. De collegiis quidem, quibus homines ad rem publicam quodammodo religati esse videntur, sufficit illa sola Ciceronis autoritas in secundis Offitiis: "Quandiu" inquit "imperium rei publice beneficiis tenebatur, non iniuriis, bella aut pro sotiis aut de imperio gerebantur, exitus erant bellorum aut mites aut necessaria; regum, populorum et nationum portus erat et refugium senatus; nostri autem et magistratus inperatoresque in ea re maxime laudem capere studuerunt, si provincias, si sotios equitate et fide defendissent. Itaque illud 'patrocinium' orbis terrarum potius quam 'imperium' poterat nominari". Hec Cicero. 8. De personis autem singularibus compendiose progrediar. Nunquid non bonum comune intendisse dicendi sunt qui sudore, qui paupertate, qui exilio, qui filiorum orbatione, qui amissione membrorum, qui denique animarum oblatione bonum publicum exaugere conati sunt? 9. Nonne Cincinnatus ille sanctum nobis reliquit exemplum libere deponendo dignitatem in termino cum, assumptus ab aratro, dictator factus est, ut Livius refert, et post victoriam, post triumphum, sceptro inperatorio restituto consulibus, sudaturus post boves ad stivam libere reversus est? 10. Quippe in eius laudem Cicero, contra Epycurum in hiis que De fine bonorum disceptans huius beneficii memor fuit: "Itaque" inquit "et maiores nostri ab aratro duxerunt Cincinnatum illum, ut dictator esset". 11. Nonne Fabritius altum nobis dedit exemplum avaritie resistendi cum, pauper existens, pro fide qua rei publice tenebatur auri grande pondus oblatum derisit, ac derisum, verba sibi convenientia fundens, despexit et refutavit? Huius etiam memoriam confirmavit Poeta noster in sexto cum caneret:

parvoque potentem

Fabritium.



12. Nunquid non preferendi leges propriis commodis memorabile nobis exemplar Camillus fuit qui, secundum Livium, dampnatus exilio, postquam patriam liberavit obsessam, spolia etiam romana Rome restituit, universo populo reclamante, ab urbe sancta discessit, nec ante reversus est quam sibi repatriandi licentia de auctoritate senatus allata est? Et hunc magnanimum Poeta commendat in sexto cum dicit:

referentem signa Camillum.



13. Nonne filios an non omnes alios postponendos patrie libertati Brutus ille primus edocuit, quem Livius dicit, consulem existentem, proprios filios cum hostibus conspirantes morti dedisse? Cuius gloria renovatur in sexto Poete nostri de ipso canentis:

natosque pater nova bella moventes

ad penam pulcra pro libertate vocavit.



14 Quid non audendum pro patria nobis Mutius persuasit cum incautum Porsennam invasit, cum deinde manum errantem, non alio vultu quam si hostem cruciari videret, suam adhuc, cremari aspiciebat? Quod etiam Livius admiratur testificando. 15. Accedunt nunc ille sacratissime victime Deciorum, qui pro salute publica devotas animas posuerunt, ut Livius, non quantum est dignum, sed quantum potest glorificando renarrat; accedit et illud inenarrabile sacrifitium severissimi vere libertatis tutoris Marci Catonis. Quorum alteri pro salute patrie mortis tenebras non horruerunt; alter, ut mundo libertatis amores accenderet, quanti libertas esset ostendit dum e vita liber decedere maluit quam sine libertate manere in illa. 16. Horum omnium nomen egregium voce Tullii recalescit. In hiis que De fine bonorum inquit enim Tullius hoc de Deciis: "Publius Decius princeps in ea familia consul, cum se devoveret, et equo admisso in mediam aciem Latinorum irruebat, aliquid de voluptatibus suis cogitabat, ubi ut eam caperet aut quando, cum sciret confestim esse moriendum, eamque mortem ardentiori studio peteret quam Epycurus voluptatem petendam putat? Quod quidem eius factum, nisi esset iure laudatum, non esset ymitatus quarto consulatu suo filius, neque porro ex eo natus, cum Pyrro bellum gerens, consul eo cecidisset in prelio seque e continenti genere tertiam victimam rei publice tribuisset". 17. In hiis vero que De offitiis de Catone dicebat: "Non enim alia in causa Marcus Cato fuit, alia ceteri qui se in Affrica Cesari tradiderunt. Atque ceteris forsan vitio datum esset si se interemissent, propterea quod levior eorum vita et mores fuerunt faciliores; Catoni vero cum incredibilem natura tribuisset gravitatem, eamque perpetua constantia roborasset, semperque in proposito susceptoque consilio permansisset, moriendum ei potius quam tyrampni vultus aspiciendus fuit". 18. Declarata igitur duo sunt; quorum unum est, quod quicunque bonum rei publice intendit finem iuris intendit: aliud est, quod romanus populus subiciendo sibi orbem bonum publicum intendit. 19. Nunc arguatur ad propositum sic: quicunque finem iuris intendit cum iure graditur; romanus populus subiciendo sibi orbem finem iuris intendit, ut manifeste per superiora in isto capitulo est probatum: ergo romanus populus subiciendo sibi orbem cum iure hoc fecit, et per consequens de iure sibi ascivit Imperii dignitatem. 20. Que conclusio ut ex omnibus manifestis illata sit, manifestandum est hoc quod dicitur: quod quicunque finem iuris intendit cum iure graditur. Ad cuius evidentiam advertendum quod quelibet res est propter aliquem finem; aliter esset otiosa, quod esse non potest, ut superius dicebatur. 21. Et quemadmodum omnis res est ad proprium finem, sic omnis finis propriam habet rem cuius est finis; unde inpossibile est aliqua duo per se loquendo, in quantum duo, finem eundem intendere: sequeretur enim idem inconveniens, quod alterum scilicet esset frustra. 22. Cum ergo iuris finis quidam sit—ut iam declaratum est—necesse est fine illo posito ius poni, cum sit proprius et per se iuris effectus. Et cum in omni consequentia inpossibile sit habere antecedens absque consequente, ut hominem sine animali, sicut patet construendo et destruendo, inpossibile est iuris finem querere sine iure, cum quelibet res ad proprium finem se habeat velut consequens ad antecedens: nam inpossibile est bonam valetudinem membrorum actingere sine sanitate. 23. Propter quod evidentissime patet quod finem iuris intendentem oportet cum iure intendere; nec valet instantia que de verbis Phylosophi 'eubuliam' pertractantis elici solet. Dicit enim Phylosophus: "Sed et hoc falso sillogismo sortiri: quod quidem oportet sortiri; per quod autem non, sed falsum medium terminum esse". 24. Nam si ex falsis verum quodammodo concluditur, hoc est per accidens, in quantum illud verum inportatur per voces illationis; per se enim verum nunquam sequitur ex falsis, signa tamen veri bene secuntur ex signis que sunt signa falsi. 25. Sic et in operabilibus: nam licet fur de furto subveniat pauperi, non tamen elimosina dicenda est, sed est actio quedam que, si de propria substantia fieret, elimosine formam haberet. 26. Similiter est de fine iuris: quia si aliquid, ut finis ipsius iuris, absque iure obtineretur, ita esset finis iuris, hoc est comune bonum, sicut exhibitio facta de male acquisito est elimosina; et sic, cum in propositione dicatur de fine iuris existente, non tantum apparente, instantia nulla est. Patet igitur quod querebatur.

VI. 1. Et illud quod natura ordinavit, de iure servatur: natura enim in providendo non deficit ab hominis providentia, quia si deficeret, effectus superaret causam in bonitate: quod est inpossibile. 2. Sed nos videmus quod in collegiis instituendis non solum ordo collegarum ad invicem consideratur ab instituente, sed etiam facultas ad offitia exercenda: quod est considerare terminum iuris in collegio vel in ordine; non enim ius extenditur ultra posse. Ergo ab hac providentia natura non deficit in suis ordinatis. 3. Propter quod patet quod natura ordinat res cum respectu suarum facultatum, qui respectus est fundamentum iuris in rebus a natura positum. Ex quo sequitur quod ordo naturalis in rebus absque iure servari non possit, cum inseparabiliter iuris fundamentum ordini sit annexum: necesse igitur est ordinem de iure servari. 4. Romanus populus ad imperandum ordinatus fuit a natura; et hoc sic declaratur: sicut ille deficeret ab artis perfectione qui finalem formam tantum intenderet, media vero per que ad formam pertingeret non curaret, sic natura, si solam formam universalem divine similitudinis in universo intenderet, media autem negligeret; sed natura in nulla perfectione deficit cum sit opus divine intelligentie: ergo media omnia intendit, per que ad ultimum sue intentionis devenitur. 5. Cum ergo finis humani generis sit aliquod medium necessarium ad finem nature universalem, necesse est naturam ipsum intendere. Propter quod bene Phylosophus naturam semper agere propter finem in secundo De naturali auditu probat. 6. Et quia ad hunc finem natura pertingere non potest per unum hominem, cum multe sint operationes necessarie ad ipsum, que multitudinem requirunt in operantibus, necesse est naturam producere hominum multitudinem ad diversas operationes ordinatorum: ad quod multum conferunt, preter superiorem influentiam, locorum inferiorum virtutes et proprietates. 7. Propter quod videmus quod quidam non solum singulares homines, quinetiam populi, apti nati sunt ad principari, quidam alii ad subici atque ministrare, ut Phylosophus astruit in hiis que De Politicis: et talibus, ut ipse dicit, non solum regi est expediens, sed etiam iustum, etiamsi ad hoc cogantur. 8. Que si ita se habent, non dubium est quin natura locum et gentem disposuerit in mundo ad universaliter principandum: aliter sibi defecisset, quod est inpossibile. Quis autem fuerit locus et que gens, per dicta superius et per dicenda inferius satis est manifestum quod fuerit Roma, et cives eius sive populus. 9. Quod etiam Poeta noster valde subtiliter in sexto tetigit, introducens Anchisem premonentem Eneam Romanorum patrem sic:

Excudent alti spirantia mollius era,

credo equidem; vivos ducent de marmore vultus,

orabunt causas melius, celique meatus

describent radio, et surgentia sidera dicent:

tu regere imperio populos, Romane, memento.

Hee tibi erunt artes, pacique inponere morem,

parcere subiectis et debellare superbos.



10. Dispositionem vero loci subtiliter tangit in quarto, cum introducit Iovem ad Mercurium de Enea loquentem isto modo:

Non illum nobis genitrix pulcerrima talem

promisit, Graiumque ideo bis vindicat armis;

sed fore qui gravidam imperiis belloque frementem

Ytaliam regeret.



11. Propterea satis persuasum est quod romanus populus a natura ordinatus fuit ad imperandum: ergo romanus populus subiciendo sibi orbem de iure ad Imperium venit.

VII. 1. Ad bene quoque venandum veritatem quesiti scire oportet quod divinum iudicium in rebus quandoque hominibus est manifestum, quandoque occultum. 2. Et manifestum potest esse dupliciter: ratione scilicet et fide. Nam quedam iudicia Dei sunt ad que humana ratio propriis pedibus pertingere potest, sicut ad hoc: quod homo pro salute patrie seipsum exponat; nam si pars debet se exponere pro salute totius, cum homo sit pars quedam civitatis, ut per Phylosophum patet in suis Politicis, homo pro patria debet exponere seipsum, tanquam minus bonum pro meliori. 3. Unde Phylosophus ad Nicomacum: "Amabile quidem enim et uni soli, melius et divinius vero genti et civitati". Et hoc iudicium Dei est; aliter humana ratio in sua rectitudine non sequeretur nature intentionem: quod est inpossibile. 4. Quedam etiam iudicia Dei sunt, ad que etsi humana ratio ex propriis pertingere nequit, elevatur tamen ad illa cum adiutorio fidei eorum que in Sacris Licteris nobis dicta sunt, sicut ad hoc: quod nemo, quantumcunque moralibus et intellectualibus virtutibus et secundum habitum et secundum operationem perfectus, absque fide salvari potest, dato quod nunquam aliquid de Cristo audiverit. 5. Nam hoc ratio humana per se iustum intueri non potest, fide tamen adiuta potest. Scriptum est enim ad Hebreos: "Inpossibile est sine fide placere Deo"; et in Levitico: "Homo quilibet de domo Israel, qui occiderit bovem aut ovem aut capram in castris vel extra castra et non obtulerit ad hostium tabemaculi oblationem Domino, sanguinis reus erit". 6. Hostium tabemaculi Cristum figurat, qui est hostium conclavis ecterni, ut ex evangelio elici potest: occisio animalium operationes humanas. 7. Occultum vero est iudicium Dei ad quod humana ratio nec lege nature nec lege Scripture, sed de gratia spetiali quandoque pertingit; quod fit pluribus modis: quandoque sinplici revelatione, quandoque revelatione disceptatione quadam mediante. 8. Sinplici revelatione dupliciter: aut sponte Dei, aut oratione impetrante; sponte Dei dupliciter: aut expresse, aut per signum; expresse, sicut revelatum fuit iudicium Samueli contra Saulem; per signum, sicut Pharaoni revelatum fuit per signa quod Deus iudicaverat de liberatione filiorum Israel. Oratione inpetrante, quod sciebant qui dicebant secundo Paralipomenon: "Cum ignoramus quid agere debeamus, hoc solum habemus residui: quod oculos nostros ad Te dirigamus". 9. Disceptatione vero mediante dupliciter: aut sorte, aut certamine; 'certare' etenim ab eo quod est 'certum facere' dictum est. Sorte quidem Dei iudicium quandoque revelatur hominibus, ut patet in substitutione Mathie in Actibus Apostolorum. Certamine vero dupliciter Dei iudicium aperitur: vel ex collisione virium, sicut fit per duellum pugilum, qui duelliones etiam vocantur, vel ex contentione plurium ad aliquod signum prevalere conantium, sicut fit per pugnam athletarum currentium ad bravium. 10. Primus horum modorum apud Gentiles figuratus fuit in illo duello Herculis et Anthei, cuius Lucanus meminit in quarto Farsalie et Ovidius in nono De rerum transmutatione; secundus figuratur apud eosdem in Athalanta et Ypomene in decimo De rerum transmutatione. 11. Similiter et latere non debet quoniam in hiis duobus decertandi generibus ita se habet res, ut in altero sine iniuria decertantes inpedire se possint, puta duelliones, in altero vero non; non enim athlete inpedimento in alterutrum uti debent, quamvis Poeta noster aliter sensisse videtur in quinto, cum fecit remunerari Eurialum. 12. Propter quod melius Tullius in tertiis Offitiis hoc prohibuit sententiam Crisippi sequens; ait enim sic: "Scite Crisippus, ut multa: 'qui stadium' inquit 'currit, eniti et contendere debet quam maxime possit ut vincat; supplantare eum quicum certet nullo modo debet'". 13. Hiis itaque in capitulo distinctis, duas rationes efficaces ad propositum accipere possumus: scilicet a disceptatione athletarum unam, et a disceptatione pugilum alteram; quas quidem prosequar in sequentibus et inmediatis capitulis.

VIII. 1. Ille igitur populus qui cunctis athletizantibus pro imperio mundi prevaluit, de divino iudicio prevaluit. Nam, cum diremptio universalis litigii magis Deo sit cure quam diremptio particularis, et in particularibus litigiis quibusdam per athletas divinum iudicium postulamus iuxta iam tritum proverbium "Cui Deus concedit, benedicat et Petrus", nullum dubium est quin prevalentia in athletis pro imperio mundi certantibus Dei iudicium sit secuta. 2. Romanus populus cunctis athletizantibus pro imperio mundi prevaluit: quod erit manifestum—si considerantur athlete—si consideretur et bravium sive meta. Bravium sive meta fuit omnibus preesse mortalibus: hoc enim 'Imperium' dicimus. Sed hoc nulli contigit nisi romano populo; hic non modo primus, quin etiam solus actigit metam certaminis, ut statim patebit. 3. Primus nanque in mortalibus, qui ad hoc bravium anelavit, Ninus fuit Assiriorum rex: qui quamvis cum consorte thori Semiramide per nonaginta et plures annos, ut Orosius refert, imperium mundi armis temptaverit et Asyam totam sibi subegerit, non tamen occidentales mundi partes eis unquam subiecte fuerunt. 4. Horum amborum Ovidius memoriam fecit in quarto, ubi dicit in Piramo:

Coctilibus muris cinxisse Semiramis urbem



et infra:

Conveniant ad busta Nini lateantque sub umbra.



5. Secundus Vesoges, rex Egipti, ad hoc bravium spiravit; et quamvis meridiem atque septentrionem in Asya exagitaverit, ut Orosius memorat, nunquam tamen dimidiam partem orbis obtinuit; quin ymo a Scithis inter quasi athlotetas et terminum ab incepto suo temerario est aversus. 6. Deinde Cirus, rex Persarum, temptavit hoc: qui, Babilone destructa imperioque Babilonis ad Persas translato, nec adhuc partes occidentales expertus, sub Tamiride regina Scitharum vitam simul et intentionem deposuit. 7. Post hos vero Xerxes, Darii filius et rex in Persis, cum tanta gentiam moltitudine mundum invasit, cum tanta potentia, ut transitum maris Asyam ab Europa dirimentis inter Sexton et Abidon ponte superaverit. Cuius operis admirabilis Lucanus in secundo Farsalie memor fuit; canit enim ibi sic:

Talis fama canit tumidum super equora Xerxem

construxisse vias.



Et tandem, miserabiliter ab incepto repulsus, ad bravium pervenire non potuit. 8. Preter istos et post, Alexander rex Macedo maxime omnium ad palmam Monarchie propinquans, dum per legatos ad deditionem Romanos premoneret, apud Egiptum ante Romanorum responsionem, ut Livius narrat, in medio quasi cursu collapsus est. 9. De cuius etiam sepultura ibidem existente Lucanus in octavo, invehens in Ptolomeum regem Egipti, testimonium reddit dicens:

Ultima Lagee stirpis perituraque proles

degener, inceste sceptris cessure sororis,

cum tibi sacrato Macedo servetur in antro.



10. "O altitudo divitiarum et scientie et sapientie Dei", quis hic te non obstupescere poterit? Nam conantem Alexandrum prepedire in cursu coathletam romanum tu, ne sua temeritas prodiret ulterius, de certamine rapuisti. 11. Sed quod Roma palmam tanti bravii sit adepta, multis comprobatur testimoniis. Ait enim Poeta noster in primo:

Certe hinc Romanos olim volventibus armis

hinc fore ductores, revocato a sanguine Teucri,

qui mare, qui terras omni ditione tenerent.



12. Et Lucanus in primo:

Dividitur ferro regnum populique potentis que mare, que terras, que totum possidet orbem non cepit Fortuna duos.



13. Et Boetius in secundo, cum de Romanorum principe loqueretur, sic inquit:

Hic tamen sceptro populos regebat,

quos videt condens radios sub undas

Phebus extremo veniens ab ortu,

quos premunt septem gelidi triones,

quos nothus sicco violentas estu

torret, ardentes recoquens arenas.



14 Hoc etiam testimonium perhibet scriba Cristi Lucas, qui omnia vera dicit, in illa parte sui eloquii: "Exivit edictum a Cesare Augusto, ut describeretur universus orbis"; in quibus verbis universalem mundi iurisdictionem tunc Romanorum fuisse aperte intelligere possumus. 15. Ex quibus omnibus manifestum est quod romanus populus cunctis athletizantibus pro imperio mundi prevaluit: ergo de divino iudicio prevaluit, et per consequens de divino iudicio obtinuit; quod est de iure obtinuisse.

IX. 1. Et quod per duellum acquiritur, de iure acquiritur. Nam ubicunque humanum iudicium deficit, vel ignorantie tenebris involutum vel propter presidium iudicis non habere, ne iustitia derelicta remaneat recurrendum est ad Illum qui tantum eam dilexit ut, quod ipsa exigebat, de proprio sanguine ipse moriendo supplevit; unde psalmus: "Iustus Dominus et iustitias dilexit". 2. Hoc autem fit cum de libero assensu partium, non odio, non amore, sed solo zelo iustitie, per virium tam animi quam corporis mutuam collisionem divinum iudicium postulatur: quam quidem collisionem, quia primitus unius ad unum fuit ipsa inventa, 'duellum' appellamus. 3. Sed semper cavendum est ut, quemadmodum in rebus bellicis prius omnia temptanda sunt per disceptationem quandam et ultimum per prelium dimicandum est, ut Tullius et Vegetius concorditer precipiunt, hic in Re militari, ille vero in Offitiis; et quemadmodum in cura medicinali ante ferrum et ignem omnia experienda sunt et ad hoc ultimo recurrendum; sic,—omnibus viis prius investigatis pro iudicio de lite habendo, ad hoc remedium ultimo quadam iustitie necessitate coacti recurramus. 4. Duo igitur formalia duelli apparent: unum hoc quod nunc dictum est; aliud quod superius tangebatur, scilicet ut non odio, non amore, sed solo zelo iustitie de comuni assensu agoniste seu duelliones palestram ingrediantur. Et propter hoc bene Tullius, cum de hac materia tangeret; inquiebat enim:. "Sed bella quibus Imperii corona proposita est, minus acerbe gerenda sunt". 5. Quod si formalia duelli servata sunt, aliter enim duellum non esset, iustitie necessitate de comuni assensu congregati propter zelum iustitie nonne in nomine Dei congregati sunt? Et si sic, nonne Deus in medio illorum est, cum ipse in evangelio nobis hoc promictat ? 6. Et si Deus adest, nonne nefas est arbitrari iustitiam succumbere posse, quam ipse in tantum diligit, quantum superius prenotatur? Et si iustitia in duello succumbere nequit, nonne de iure acquiritur quod per duellum acquiritur? 7. Hanc veritatem etiam Gentiles ante tubam evangelicam cognoscebant, cum iudicium a fortuna duelli querebant. 8. Unde bene Pirrus ille, tam moribus Eacidarum quam sanguine generosus, cum legati Romanorum pro redimendis captivis ad illum missi fuerunt, respondit:

Nec mi aurum posco, nec mi pretium dederitis;

non cauponantes belltim, sed belligerantes,

ferro, non auro, vitam cemamus utrique.

Vosne velit an me regnare Hera, quidve ferat sors,

virtute experiamur.

Quorum virtuti belli fortuna pepercit,

eorundem me libertati parcere certum est.

Dono ducite.



Hic Pirrus 'Heram' vocabat fortunam, quam causam melius et rectius nos 'divinam providentiam' appellamus. 9. Unde caveant pugiles ne pretium constituant sibi causam; quia non tunc duellum, sed forum sanguinis et iustitie dicendum esset; nec tunc arbiter Deus adesse credatur, sed ille antiquus Hostis qui litigii fuerat persuasor. 10. Habeant semper, si duelliones esse volunt, non sanguinis et iustitie mercatores, in hostio palestre ante oculos Pirrum, qui pro imperio decertando sic aurum despiciebat ut dictum est. 11. Quod si contra veritatem ostensam de inparitate virium instetur, ut assolet, per victoriam David de Golia obtentam instantia refellatur; et si Gentiles aliud peterent, refellant ipsam per victoriam Herculis in Antheum. Stultum enim est valde vires quas Deus confortat inferiores in pugile suspicari. 12. Iam satis manifestum est quod per duellum acquiritur de iure acquiri. Sed romanus populus per duellum acquisivit Imperium: quod fide dignis testimoniis comprobatur. In quibus manifestandis non solum hoc apparebit, sed etiam quicquid a primordialibus Imperii romani diudicandum erat per duellum esse discussum. 13. Nam de primo cum de sede patris Enee, qui primus pater huius populi fuit, verteretur litigium, Turno Rotulorum rege contra stante, de comuni amborum regum assensu ad ultimum, propter divinum beneplacitum inquirendum, inter se solum dimicatum est, ut in ultimis Eneydos canitur. 14. In quo quidem agone tanta victoris Enee clementia fuit, ut nisi balteus, quem Turnus Pallanti a se occiso detraxerat, patuisset, victo victor simul vitam condonasset et pacem, ut ultima carmina nostri Poete testantur. 15. Cumque duo populi ex ipsa troyana radice in Ytalia germinassent, romanus videlicet et albanus, atque de signo aquile deque penatibus aliis Troyanorum atque dignitate principandi longo tempore inter se disceptatum esset, ad ultimum de comuni assensu partium, propter iustitiam cognoscendam, per tres Oratios fratres hinc et per totidem Curiatios fratres inde in conspectu regum et populorum altrinsecus expectantium decertatum est: ubi tribus pugilibus Albanorum peremptis, Romanorum duobus, palma victorie sub Hostilio rege cessit Romanis. Et hoc diligenter Livius in prima parte contexit, cuius Orosius etiam contestatur. 16. Deinde cum finitimis, omni iure belli servato, cum Sabinis, cum Samnitibus, licet in multitudine decertantium, sub forma tamen duelli, de imperio decertatum fuisse Livius narrat: in quo quidem modo decertandi cum Saninitibus fere fortunam, ut dicam, incepti penituit. 17. Et hoc Lucanus in secundo ad exemplum reducit sic:

Aut Collina tulit stratas quot porta catervas

tunc cum pene caput mundi rerumque potestas

mutavit translata locum, romanaque Samnis

ultra Caudinas speravit vulnera furcas.



18. Postquam vero Ytalorum litigia sedata fuerunt, et cum Grecis cumque Penis nondum pro divino iudicio certatum esset, ad Imperium intendentibus illis et illis, Fabritio pro Romanis, Pirro pro Grecis, de imperii gloria in militie multitudine decertantibus, Roma obtinuit; Scipione vero pro Ytalis, Annibale pro Affricanis in forma duelli bellum gerentibus, Ytalis Affricani succubuerunt, sicut Livius et alii romane rei scriptores testificari conantur. 19. Quis igitur adeo mentis obtuse nunc est, qui non videat sub iure duelli gloriosum populum coronam orbis totius esse lucratum? Vere dicere potuit homo romanus quod quidem Apostolus ad Timotheum "Reposita est michi corona iustitie"; 'reposita', scilicet in Dei providentia ecterna. 20. Videant nunc iuriste presumptuosi quantum infra sint ab illa specula rationis unde humana mens hec principia speculatur, et sileant secundum sensum legis consilium et iudicium exhibere contenti. 21. Et iam manifestum est quod romanus populus per duellum acquisivit Imperium: ergo de iure acquisivit; quod est principale propositum in libro presenti.

X. 1. Usque adhuc patet propositum per rationes que plurimum rationalibus principiis innituntur; sed ex nunc ex principiis fidei cristiane iterum patefaciendum est. Maxime enim fremuerunt et inania meditati sunt in romanum Principatum qui zelatores fidei cristiane se dicunt; nec miseret eos pauperum Cristi, quibus non solum defraudatio fit in ecclesiarum proventibus, quinymo patrimonio ipsa cotidie rapiuntur, et depauperatur Ecclesia dum, simulando iustitiam, executorem iustitie non admittunt. 2. Nec iam depauperatio talis absque Dei iudicio fit, cum nec pauperibus, quorum patrimonio sunt Ecclesie facultates, inde subveniatur, nec ab offerente Imperio cum gratitudine teneantur. 3. Redeunt unde venerunt: venerunt bene, redeunt male, quia bene data, et male possessa sunt. Quid ad pastores tales? Quid si Ecclesie substantia defluit dum proprietates propinquorum suorum exaugeantur? Sed forsan melius est propositum prosequi, et sub pio silentio Salvatoris nostri expectare succursum. 4. Dico ergo quod, si romanum Imperium de iure non fuit, Cristus nascendo persuasit iniustum; consequens est falsum: ergo contradictorium antecedentis est verum. Inferunt enim se contradictoria invicem a contrario sensu. 5. Falsitatem consequentis ad fideles estendere non oportet: nam si fidelis quis est, falsum hoc esse concedit et si non concedit, fidelis non est, et si fidelis non est, ad eum ratio ista non queritur. 6. Consequentiam sic ostendo: quicunque aliquod edictum ex electione prosequitur, illud esse iustum opere persuadet et, cum opera persuadentiora sint quam sermones, ut Phylosopho placet in ultimis ad Nicomacum, magis persuadet quam si sermone approbaret. Sed Cristus, ut scriba eius Lucas testatur, sub edicto romane auctoritatis nasci voluit de Virgine Matre, ut in illa singulari generis humani descriptione filius Dei, homo factus, homo conscriberetur: quod fuit illud prosequi. 7. Et forte sanctius est arbitrari divinitus illud exivisse per Cesarem, ut qui tanta tempora fuerat expectatus in sotietate mortalium, cum mortalibus ipse se consignaret. 8. Ergo Cristus Augusti, Romanorum auctoritate fungentis, edictum fore iustum opere persuasit. Et cum ad iuste edicere iurisdictio sequatur, necesse est ut qui iustum edictum persuasit iurisdictionem etiam persuaserit: que si de iure non erat, iniusta erat. 9. Et notandum quod argumentum sumptum ad destructionem consequentis, licet de sua forma per aliquem locum teneat, tamen vim suam per secundam figuram ostendit, si reducatur sicut argumentum a positione antecedentis per primam. 10. Reducitur enim sic: omne iniustum persuadetur iniuste; Cristus non persuasit iniuste: ergo non persuasit iniustum. A positione antecedentis sic: onme iniustum persuadetur iniuste; Cristus persuasit quoddam iniustum: ergo persuasit iniuste.

XI. 1. Et si romanum Imperium de iure non fuit, peccatum Ade in Cristo non fuit punitum, hoc autem est falsum: ergo contradictorium eius ex quo sequitur est verum. 2. Falsitas consequentis apparet sic: cum enim per peccatum Ade omnes peccatores essemus, dicente Apostolo "Sicut per unum hominem in hunc mundum peccatum intravit et per peccatum mors, ita in omnes homines mors, in quo omnes peccaverunt"; si de illo peccato non fuisset satisfactum per mortem Cristi, adhuc essemus filii ire natura, natura scilicet depravata. 3. Sed hoc non est, cum dicat Apostolus ad Ephesios loquens de Patre: "Qui predestinavit nos in adoptionem filiorum per Iesum Cristum in ipsum, secundum propositum voluntatis sue, in laudem, et gloriam gratie sue, in qua gratificavit nos in dilecto Filio suo, in quo habemus redemptionem per sanguinem eius, remissionem peccatorum secundum divitias glorie sue que superhabundavit in nobis"; cum etiam Cristus ipse, in se punitionem patiens, dicat in Iohanne: "Consummatum est"; nam ubi consummatum est, nichil restat agendum. 4. Propter convenientiam sciendum quod 'punitio' non est simpliciter 'pena iniuriam inferenti', sed 'pena inflicta iniuriam inferenti ab habente iurisdictionem puniendi'; unde, nisi ab ordinario iudice pena inflicta sit, 'punitio' non est, sed potius 'iniuria' est dicenda. Unde dicebat ille Moysi: "Quis constituit te iudicem super nos?". 5. Si ergo sub ordinario iudice Cristus passus non fuisset, illa pena punitio non fuisset. Et iudex ordinarius esse non poterat nisi supra totum humanum genus iurisdictionem habens, cum totum humanum genus in carne illa Cristi portantis dolores nostros, ut ait Propheta, puniretur. Et supra totum humanum genus Tyberius Cesar, cuius vicarius erat Pilatus, iurisdictionem non habuisset, nisi romanum Imperium de iure fuisset. 6. Hinc est quod Herodes, quamvis ignorans quid faceret, sicut et Cayphas cum verum dixit de celesti decreto, Cristum Pilato remisit ad iudicandum ut Lucas in evangelio suo tradit. Erat enim Herodes non vicem Tyberii gerens sub signo aquile vel sub signo senatus, sed rex regno singolari ordinatus ab eo et sub signo regni sibi commissi gubernans. 7. Desinant igitur Imperium exprobrare romanum qui se filios Ecclesie fingunt, cum videant sponsum Cristum illud sic in utroque termino sue militie comprobasse. Et iam sufficienter manifestum esse arbitror, romanum populum sibi de iure orbis Imperium ascivisse. 8. O felicem populum, o Ausoniam te gloriosam, si vel nunquam infirmator ille Imperii tui natus fuisset, vel nunquam sua pia intentio ipsum fefellisset!





I. 1. "Conclusit ora leonum, et non nocuerunt michi: quia coram eo iustitia inventa est in me". In principio huius operis propositum fuit de tribus questionibus, prout materia pateretur, inquirere; de quarum duabus primis in superioribus libris, ut credo, sufficienter peractum est. 2. Nunc autem de tertia restat agendum: cuius quidem veritas, quia sine rubore aliquorum emergere nequit, forsitan alicuius indignationis in me causa erit. 3. Sed quia de trono immutabili suo Veritas deprecatur, Salomon etiam silvam Proverbiorum ingrediens meditandam veritatem, impium detestandum in se facturo nos docet, ac preceptor morum Phylosophus familiaria destruenda pro veritate suadet; assumpta fiducia de verbis Danielis premissis, in quibus divina potentia clipeus defensorum veritatis astruitur, iuxta monitionem Pauli fidei loricam induens, in calore carbonis illius quem unus de Seraphin accepit de altari celesti et tetigit labia Ysaie, gignasium presens ingrediar, et in brachio Illius qui nos de potestate tenebrarum liberavit in sanguine suo impium atque mendacem de palestra, spectante mundo, eiciam. 4. Quid timeam, cum Spiritus Patri et Filio coecternus aiat per os David: "In memoria ecterna erit iustus, ab auditione mala non timebit"? 5. Questio igitur presens, de qua inquisitio futura est, inter duo luminaria magna versatur: romanum scilicet Pontificem et romanum Principem; et queritur utrum auctoritas Monarche romani, qui de iure Monarcha munii est, ut in secundo libro probatum est, inmediate a Deo dependeat an ab aliquo Dei vicario vel ministro, quem Petri successorem intelligo, qui vere claviger est regni celorum.

II. 1. Ad presentem questionem discutiendam, sicut in superioribus est peractum, aliquod principium est assummendum in virtute cuius aperiende veritatis argumenta formentur; nam sine prefixo principio etiam vera dicendo laborare quid prodest, cum principium solum assummendorum mediorum sit radix? 2. Hec igitur irrefragabilis veritas prefigatur: scilicet quod illud quod nature intentioni repugnat Deus nolit. Nam si hoc verum non esset, contradictorium eius non esset falsum, quod est: Deum non nolle quod nature intentioni repugnat. 3. Et si hoc non falsum, nec ea que secuntur ad ipsum; impossibile enim est in necessariis consequentiis falsum esse consequens antecedente non falso existente. 4. Sed ad non nolle alterum duorum sequitur de necessitate: aut velle aut non velle; sicut ad non odire necessario sequitur aut amare aut non amare; non enim non amare est odire, nec non velle est nolle, ut de se patet. Que si falsa non sunt, ista non erit falsa: 'Deus vult quod non vult'; cuius falsitas non habet superiorem. 5. Quod autem verum sit quod dicitur sic declaro: manifestum est quod Deus finem nature vult, aliter celum otiose moveret; quod dicendum non est. Si Deus vellet impedimentum finis, vellet etiam finem impedimenti, aliter etiam otiose vellet; et cum finis impedimenti sit non esse rei impedite, sequeretur Deum velle non esse finem nature, quem dicitur velle esse. 6. Si enim Deus non vellet impedimentum finis, prout non vellet sequeretur ad non velle nichil de impedimento curare, sive esset sive non esset; sed qui impedimentum non curat, rem que potest impediri non curat, et per consequens non habet in voluntate; et quod quis non habet in voluntate, non vult. 7. Propter quod si finis nature impediri potest—quod potest—de necessitate sequitur quod Deus finem nature non vult; et sic sequitur quod prius: videlicet Deum velle quod non vult. Verissimum igitur est illud principium ex cuius contradictorio tam absurda secuntur.

III. 1. In introitu ad questionem hanc notare oportet quod prime questionis veritas magis manifestanda fuit ad ignorantiam tollendam, quam ad tollendum litigium; sed que fuit secunde questionis, quasi equaliter ad ignorantiam et litigium se habebat: multa etenim ignoramus de quibus non litigamus. 2. Nam geometra circuli quadraturam ignorat non tamen de ipsa litigat; theologus vero numerum angelorum ignorat; non tamen de illo litigium facit; Egiptius vero civilitatem Scitharum ignorat, non propter hoc de ipsorum civilitate contendit. 3. Huius quidem tertie questionis veritas tantum habet litigium, ut, quemadmodum in aliis ignorantia solet esse causa litigii, sic et hic litigium causa ignorantie sit magis. 4. Hominibus nanque rationis intuitu voluntatem prevolantibus hoc sepe contingit: ut, male affecti, lumine rationis postposito, affectu quasi ceci trahantur et pertinaciter suam denegent cecitatem. 5. Unde fit persepe quod non solum falsitas patrocinium habeat, sed—ut plerique—de suis terminis egredientes per aliena castra discurrant; ubi nichil intelligentes, ipsi nichil intelliguntur: et sic provocant quosdam ad iram, quosdam ad dedignationem, nonnullos ad risum. 6. Igitur contra veritatem que queritur tria hominum genera maxime colluctantur. 7. Summus nanque Pontifex, domini nostri Iesu Cristi vicarius et Petri successor, cui non quicquid Cristo sed quicquid Petro debemus, zelo fortasse clavium, necnon alii gregum cristianorum pastores, et alii quos credo zelo solo matris Ecclesie promoveri, veritati quam ostensurus sum de zelo forsan—ut dixi—non de superbia contradicunt. 8. Quidam vero alii, quorum obstinata cupiditas lumen rationis extinxit—et dum ex patre dyabolo sunt, Ecclesie se filios esse dicunt—non solum in hac questione litigium movent, sed sacratissimi principatus vocabulum aborrentes superiorum questionum et huius principia inpudenter negarent. 9. Sunt etiam tertii—quos decretalistas vocant—qui, theologie ac phylosophie cuiuslibet inscii et expertes, suis decretalibus—quas profecto venerandas existimo—tota intentione innixi, de illarum prevalentia—credo—sperantes, Imperio derogant. 10. Nec mirum, cum iam audiverim quendam de illis dicentem et procaciter asserentem traditiones Ecclesie fidei fundamentum: quod quidem nefas de oppinione mortalium illi summoveant qui ante traditiones Ecclesie in Filium Dei Cristum sive venturum sive presentem sive iam passum crediderunt, et credendo speraverunt, et sperantes karitate arserunt, et ardentes ei coheredes factos esse mundus non dubitat. 11. Et ut tales de presenti gignasio totaliter excludantur, est advertendum quod quedam scriptura est ante Ecclesiam, quedam cum Ecclesia, quedam post Ecclesiam. 12. Ante quidem Ecclesiam sunt vetus et novum Testamentum, quod "in ecternum mandatum est" ut ait Propheta; hoc enim est quod dicit Ecclesia loquens ad sponsum: "Trahe me post te". 13. Cum Ecclesia vero sunt veneranda illa concilia principalia quibus Cristum interfuisse nemo fidelis dubitat, cum habeamus ipsum dixisse discipulis ascensurum in celum "Ecce ego vobiscum sum in omnibus diebus usque ad consummationem seculi", ut Matheus testatur. Sunt etiam Scripture doctorum, Augustini et aliorum, quos a Spiritu Sancto adiutos qui dubitat, fructus eorum vel omnino non vidit vel, si vidit, minime degustavit. 14. Post Ecclesiam vero sunt traditiones quas 'decretales' dicunt: que quidem etsi auctoritate apostolica sunt venerande, fundamentali tamen Scripture postponendas esse dubitandum non est, cum Cristus sacerdotes obiurgaverit de contrario. 15. Cum enim interrogassent: "Quare discipuli tui traditionem seniorum transgrediuntur?"—negligebant enim manuum lotionem—Cristus eis, Matheo testante, respondit: "Quare et vos transgredimini mandatum Dei propter traditionem vestram?". In quo satis innuit traditionem postponendam. 16. Quod si traditiones Ecclesie post Ecclesiam sunt, ut declaratum est, necesse est ut non Ecclesie a traditionibus, sed ab Ecclesia traditionibus accedat auctoritas. Hiique solas traditiones habentes ab hoc—ut dicebatur—gignasio excludendi sunt: oportet enim, hanc veritatem venantes, ex hiis ex quibus Ecclesie manat auctoritas investigando procedere. 17. Hiis itaque sic exclusis, excludendi sunt alii qui, corvorum plumis operti, oves albas in grege Domini se iactant. Hii sunt impietatis filii qui, ut flagitia sua exequi possint, matrem prostituunt, fratres expellunt, et denique iudicem habere nolunt. Nam cur ad eos ratio quereretur, cum sua cupiditate detenti principia non viderent? 18. Quapropter cum solis concertatio restat qui, aliquali zelo erga matrem Ecclesiam ducti, ipsam que queritur veritatem ignorant: cum quibus illa reverentia fretus quam pius filius debet patri, quam pius filius matri, pius in Cristum, pius in Ecclesiam, pius in pastorem, pius in omnes cristianam religionem profitentes, pro salute veritatis in hoc libro certamen incipio.

IV. 1. Isti vero ad quos erit tota disputatio sequens, asserentes auctoritatem Imperii ab auctoritate Ecclesie dipendere velut artifex inferior dependet ab architecto, pluribus et diversis argumentis moventur; que quidem de Sacra Scriptura eliciunt et de quibusdam gestis tam summi Pontificis quam ipsius Imperatoris, nonnullum vero rationis indicium habere nituntur. 2. Dicunt enim primo, secundum scripturam Geneseos, quod Deus fecit duo magna luminaria—luminare maius et luminare minus—ut alterum preesset diei et alterum preesset nocti: que allegorice dicta esse intelligebant ista duo regimina: scilicet spirituale et temporale. 3. Deinde arguunt quod, quemadmodum luna, que est luminare minus, non habet lucem nisi prout recipit a sole, sic nec regnum temporale auctoritatem habet nisi prout recipit a spirituali regimine. 4. Propter hanc et propter alias eorum rationes dissolvendas prenotandum quod, sicut Phylosopho placet in hiis que De sophisticis elenchis, solutio argumenti est erroris manifestatio. Et quia error potest esse in materia et in forma argumenti, dupliciter peccare contingit: aut scilicet assummendo falsum, aut non sillogizando; que duo Phylosophus obiciebat contra Parmenidem et Melissum dicens: "Quia falsa recipiunt et non sillogizantes sunt". Et accipio hic largo modo 'falsum' etiam pro 'inoppinabili', quod in materia probabili habet naturam falsi. 5. Si vero in forma sit peccatum, conclusio interimenda est ab illo qui solvere vult, ostendendo formam sillogisticam non esse servatam. Si vero peccatum sit in materia, aut est quia 'simpliciter' falsum assumptum est, aut quia falsum 'secundum quid'. Si 'simpliciter', per interemptionem assumpti solvendum est; si 'secundum quid', per distinctionem. 6. Hoc viso, ad meliorem huius et aliarum inferius factarum solutionum evidentiam advertendum quod circa sensum misticum dupliciter errare contingit: aut querendo ipsum ubi non est, aut accipiendo aliter quam accipi debeat. 7. Propter primum dicit Augustinus in Civitate Dei: "Non omnia que gesta narrantur etiam significare aliquid putanda sunt, sed propter illa que aliquid significant etiam ea que nichil significant actexuntur. Solo vomere terra proscinditur; sed ut hoc fieri possit, etiam cetera aratri membra sunt necessaria". 8. Propter secundum idem ait in Doctrina Cristiana, loquens de illo aliud in Scripturis sentire quam ille qui scripsit eas dicit, quod "ita fallitur ac si quisquam deserens viam eo tamen per girum pergeret quo via illa perducit"; et subdit: "Demonstrandum est ut consuetudine deviandi etiam in transversum aut perversum ire cogatur". 9. Deinde innuit causam quare cavendum sit hoc in Scripturis, dicens: "Titubabit fides, si Divinarum Scripturarum vacillat autoritas". 10. Ego autem dico quod si talia fiunt de ignorantia, correctione diligenter adhibita ignoscendum est sicut ignoscendum esset illi qui leonem in nubibus formidaret; si vero industria. non aliter cum sic errantibus est agendum, quam cum tyrampnis, qui publica iura non ad comunem utilitatem secuntur, sed ad propriam retorquere conantur. 11. O summum facinus, etiamsi contingat in sompniis, ecterni Spiritus intentione abuti! Non enim peccatur in Moysen, non in David, non in Iob, non in Matheum, non in Paulum, sed in Spiritum Sanctum qui loquitur in illis. Nam quanquam scribe divini eloquii multi sint, unicus tamen dictator est Deus, qui beneplacitum suum nobis per multorum calamos explicare dignatus est. 12. Hiis itaque prenotatis, ad id quod superius dicebatur dico per interemptionem illius dicti quo dicunt illa duo luminaria typice importare duo hec regimina: in quo quidem dicto tota vis argumenti consistit. 13. Quod autem ille sensus omnino sustineri non possit, duplici via potest ostendi. Primo quia, cum huiusmodi regimina sint accidentia quedam ipsius hominis, videretur Deus usus fòisse ordine perverso accidentia prius producendo quam proprium subicctum: quod absurdum est dicere dc Deo; nam illa duo luminaria producta sunt die quarto et homo die sexto, ut patet in Lictera. 14. Preterea, cum ista regimina sint hominum directiva in quosdam fines, ut infra patebit, si homo stetisset in statu innocentie in quo a Deo factus est, talibus directivis non indiguisset: sunt ergo huiusmodi regimina remedia contra infirmitatem peccati. 15. Cum ergo non solum in die quarto peccator homo non erat, sed etiam simpliciter homo non erat, producere remedia fuisset otiosum: quod est contra divinam bonitatem. Stultus enim esset medicus qui, ante nativitatem hominis, pro apostemate futuro illi emplastrum conficeret. 16. Non igitur dicendum est quod quarto die Deus hec duo regimina fecerit; et per consequens intentio Moysi esse non potuit illa quam fingunt. 17. Potest etiam hoc, mendacio tollerando, per distinctionem dissolvi: mitior nanque est in adversarium solutio distinctiva; non enim omnino mentiens esse videtur, sicut interemptiva illum videri facit. Dico ergo quod licet luna non habeat lucem habundanter nisi ut a sole recipit, non propter hoc sequitur quod ipsa luna sit a sole. 18. Unde sciendum quod aliud est esse ipsius lune, aliud virtus eius, et aliud operari. Quantum est ad esse, nullo modo luna dependet a sole, nec etiam quantum ad virtutem, nec quantum ad operationem simpliciter; quia motus eius est a motore proprio, influentia sua est a propriis eius radiis: habet enim aliquam lucem ex se, ut in eius eclipsi manifestum est. 19. Sed quantum ad melius et virtuosius operandum, recipit aliquid a sole, quia lucem habundantem: qua recepta, virtuosius operatur. 20. Sic ergo dico quod regnum temporale non recipit esse a spirituali, nec virtutem que est eius auctoritas, nec etiam operationem simpliciter; sed bene ab eo recipit ut virtuosius operetur per lucem gratie quam in celo et in terra benedictio summi pontificis infundit illi. 21. Et ideo argumentum peccabat in forma, quia predicatum in conclusione non est extremitas maioris, ut patet; procedit enim sic: luna recipit lucem a sole qui est regimen spirituale; regimen temporale est luna; ergo regimen temporale recipit auctoritatem a regimine spirituali. 22. Nam in extremitate maioris ponunt 'lucem', in predicato vero conclusionis 'auctoritatem': que sunt res diverse subiecto et ratione, ut visum est

V. 1. Assummunt etiam argumentum de lictera Moysi, dicentes quod de femore Iacob fluxit figura horum duorum regiminum, quia Levi et Iudas: quorum alter fuit pater sacerdotii, alter vero regiminis temporalis. Deinde sic arguunt ex hiis: sicut se habuit Levi ad Iudam, sic se habet Ecclesia ad Imperium; Levi precessit Iudam in nativitate, ut patet in Lictera: ergo Ecclesia precedit Imperium in auctoritate. 2. Et hoc vero de facili solvitur; nam cum dicunt quod Levi et Iudas, filii Iacob, figurant ista regimina, possem similiter hoc interimendo dissolvere: sed concedatur. 3. Et cum arguendo inferunt 'sicut Levi precedit in nativitate sic Ecclesia in auctoritate', dico similiter quod aliud est predicatum conclusionis et aliud maior extremitas: nam aliud est 'auctoritas'et aliud 'nativitas', subiecto et ratione; propter quod peccatur in forma. Et est similis processus huic: A precedit B in C; D et E se habent ut A et B: ergo D precedit E in F; F vero et C diversa sunt. 4. Et si ferrent instantiam dicentes quod F sequitur ad C, hoc est auctoritas ad nativitatem, et pro antecedente bene infertur consequens, ut animal pro homine, dico quod falsum est: multi enim sunt maiores natu qui non solum in auctoritate non precedunt, sed etiam preceduntur a iunioribus; ut patet ubi episcopi sunt tempore minores quam sui archipresbyteri. 5. Et sic instantia videtur errare secundum 'non causam ut causa'.

VI. 1. De lictera vero primi libri Regum assummunt etiam creationem et depositionem Saulis, et dicunt quod Saul rex intronizatus fuit et de trono depositus per Samuelem, qui vice Dei de precepto fungebatur, ut in Lictera patet. 2. Et ex hoc arguunt quod, quemadmodum ille Dei vicarius auctoritatem habuit dandi et tollendi regimen temporale et in alium transferendi, sic et nunc Dei vicarius, Ecclesie universalis antistes, auctoritatem habet dandi et tollendi et etiam transferendi sceptrum regiminis temporalis; ex quo sine dubio sequeretur quod auctoritas Imperii dependeret ut dicunt. 3. Et ad hoc dicendum per interemptionem eius quod dicunt Samuelem Dei vicarium, quia non ut vicarius sed ut legatus spetialis ad hoc, sive nuntius portans mandatum Domini expressum, hoc fecit: quod patet quia quicquid Deus dixit, hoc fecit solum et hoc retulit. 4. Unde sciendum quod aliud est esse vicarium, aliud est esse nuntium sive ministrum: sicut aliud est esse doctorem, aliud est esse interpretem. 5. Nam vicarius est cui iurisdictio cum lege vel cum arbitrio commissa est; et ideo intra terminos iurisdictionis commisse de lege vel de arbitrio potest agere circa aliquid, quod dominus omnino ignorat. Nuntius autem non potest in quantum nuntius; sed quemadmodum malleus in sola virtute fabri operatur, sic et nuntius in solo arbitrio eius qui mictit illum. 6. Non igitur sequitur, si Deus per nuntium Samuelem fecit hoc, quod vicarius Dei hoc facere possit. Multa enim Deus per angelos fecit et facit et facturus est que vicarius Dei, Petri successor, facere non posset. 7. Unde argumentum istorum est 'a toto ad partem', construendo sic: 'homo potest videre et audire: ergo oculus potest videre et audire'. Et hoc non tenet; teneret autem 'destrucrive' sic: 'homo non potest volare: ergo nec brachia hominis possunt volare'. Et similiter sic: 'Deus per nuntium facere non potest genita non esse genita, iuxta sententiam Agathonis: ergo nec vicarius eius facere potest.

VII. 1. Assummunt etiam de lictera Mathei Magorum oblationem, dicentes Cristum recepisse simul thus et aurum ad significandum se ipsum dominum et gubernatorem spiritualium et temporalium; ex quo inferunt Cristi vicarium dominum et gubernatorem eorundem, et per consequens habere utrorunque auctoritatem. 2. Ad hoc respondens, licteram Mathei et sensum confiteor, sed quod ex illa inferre conantur interimo. Sillogizant enim sic: 'Deus est dominus spiritualium et temporalium; summus Pontifex est vicarius Dei: ergo est dominus spiritualium et temporalium'. 3. Utraque nanque propositio vera est, sed medium variatur et arguitur in quatuor terminis, in quibus forma sillogistica non salvatur, ut patet ex hiis que de sillogismo simpliciter. Nam aliud est 'Deus', quod subicitur in maiori, et aliud 'vicarius Dei', quod predicatur in minori. 4. Et si quis instaret de vicarii equivalentia, inutilis est instantia; quia nullus vicariatus, sive divinus sive humanus, equivalere potest principali auctoritati: quod patet de levi. 5. Nam scimus quod successor Petri non equivalet divine auctoritati saltem in operatione nature: non enim posset facere terram ascendere sursum, nec ignem descendere deorsum per offitium sibi commissum. 6. Nec etiam possent omnia sibi commicti a Deo, quoniam potestatem creandi et similiter baptizandi nullo modo Deus commictere posset, ut evidenter probatur, licet Magister contrarium dixerit in quarto. 7. Scimus etiam quod vicarius hominis non equivalet ei, quantum in hoc quod vicarius est, quia nemo potest dare quod suum non est. Auctoritas principalis non est principis nisi ad usum, quia nullus princeps se ipsum auctorizare potest; recipere autem potest atque dimictere, sed alium creare non potest, quia creatio principis ex principe non dependet. 8. Quod si ita est, manifestum est quod nullus princeps potest sibi substituere vicarium in omnibus equivalentem: qua re instantia nullam efficaciam habet.

VIII. 1. Item assummunt de lictera eiusdem illud Cristi ad Petrum: "Et quodcunque ligaveris super terram, erit ligatum et in celis; et quodcunque solveris super terram, erit solutum et in celis"; quod etiam omnibus apostolis est dictum. 2. Similiter accipiunt de lictera Mathei, similiter et Iohannis: ex quo arguunt successorem Petri omnia de concessione Dei posse tam ligare quam solvere; et inde inferunt posse solvere leges et decreta Imperii, atque leges et decreta ligare pro regimine temporali: unde bene sequeretur illud quod dicunt. 3. Et dicendum ad hoc per distinctionem circa maiorem sillogismi quo utuntur. Sillogizant enim sic: 'Petrus potuit solvere omnia et ligare; successor Petri potest quicquid Petrus potuit; ergo successor Petri potest omnia solvere et ligare'. Unde inferunt auctoritatem et decreta Imperii solvere et ligare ipsum posse. Minorem concedo, maiorem vero non sine distinctione. 4. Et ideo dico quod hoc signum universale 'omne', quod includitur in 'quodcunque', nunquam distribuit extra ambitum termini distributi. 5. Nam si dico 'omne animal currit', 'omne' distribuit pro omni eo quod sub genere animalis comprehenditur; si vero dico 'omnis homo currit', tunc signum universale non distribuit nisi pro suppositis huius termini 'homo'; et cum dico 'omnis grammaticus', tunc distributio magis coartatur. 6. Propter quod semper videndum est quid est quod signum universale habet distribuire: quo viso, facile apparebit quantum sua distributio dilatetur, cognita natura et ambitu termini distributi. 7. Unde cum dicitur 'quodcunque ligaveris', si illud 'quodcunque' summeretur absolute, verum esset quod dicunt; et non solum hoc facere posset, quin etiam solvere uxorem a viro et ligare ipsam alteri vivente primo: quod nullo modo potest. Posset etiam solvere me non penitentem: quod etiam facere ipse Deus non posset. 8. Cum ergo ita sit, manifestum est quod non absolute summenda est illa distributio, sed respective ad aliquid. Quod autem illa respiciat satis est evidens considerato illo quod sibi conceditur, circa quod illa distributio subiungitur. 9. Dicit enim Cristus Petro: "Tibi dabo claves regni celorum", hoc est 'Faciam te hostiarium regni celorum'. Deinde subdit "et quodcunque": quod est 'omne quod', id est 'et omne quod ad istud offitium spectabit solvere poteris et ligare'. 10. Et sic signum universale quod includitur in 'quodcunque' contrahitur in sua distributione ab offitio clavium regni celorum: et sic assummendo, vera est illa propositio; absolute vero non, ut patet. 11. Et ideo dico quod etsi successor Petri, secundum exigentiam offitii commissi Petro, possit solvere et ligare, non tamen propter hoc sequitur quod possit solvere seu ligare decreta Imperii sive leges ut ipsi dicebant, nisi ulterius probaretur hoc spectare ad offitium clavium: cuius contrarium inferius ostendetur.

IX. 1. Accipiunt etiam illud Luce, quod Petrus dixit Cristo, cum ait "Ecce duo gladii hic"; et dicunt quod per illos duos gladios duo predicta regimina intelliguntur, que quidem Petrus dixit esse ibi ubi erat, hoc est apud se: unde arguunt illa duo regimina secundum auctoritatem apud successorem Petri consistere. 2. Et ad hoc dicendum per interemptionem sensus in quo fundant argumentum. Dicunt enim illos duos gladios, quos assignavit Petrus, duo prefata regimina importare: quod omnino negandum est, tum quia illa responsio non fuisset ad intentionem Cristi, tum quia Petrus de more subito respondebat ad rerum superficiem tantum. 3. Quod autem responsio non fuisset ad intentionem Cristi non erit immanifestum, si considerentur verba precedente et causa verborum. Propter quod sciendum quod hoc dictum fuit in die Cene; unde Lucas incipit superius sic: "Venit autem dies azimorum in quo necesse erat occidi Pascha", in qua quidem cena prelocutus fuit Cristus de ingruente passione, in qua oportebat ipsum separari a discipulis suis. 4. Item sciendum quod ubi ista verba intervenerunt erant simul omnes duodecim discipuli; unde parum post verba premissa dicit Lucas: "Et cum facta esset hora discubuit, et duodecim apostoli cum eo". 5. Et ex hinc continuato colloquio venit ad hec: "Quando misi vos sine sacculo et pera et calciamentis, nunquid aliquid defuit vobis? At illi dixerunt: Nichil. Dixit ergo eis: Sed nunc qui habet sacculum tollat, similiter et peram; et qui non habet, vendat tunicam et emat gladium". 6. In quo satis aperte intentio Cristi manifestatur; non enim dixit 'ematis vel habeatis duos gladios'—ymo duodecim, cum ad duodecim discipulos diceret "qui non habet emat"—ut quilibet haberet unum. 7. Et hoc etiam dicebat premonens eos pressuram futuram et despectum futurum erga eos, quasi diceret: 'Quousque fui vobiscum, recepti eratis; nunc fugabimini. Unde oportet vos preparare vobis etiam ea que iam prohibui vobis propter necessitatem'. 8. Itaque si responsio Petri, que est ad hoc, fuisset sub intentione illa, iam non fuisset ad eam que erat Cristi: de quo Cristus ipsum increpasset sicut multotiens increpavit, cum inscie responderet. Hic autem non fecit, sed acquievit dicens ei "Satis est"; quasi diceret. 'Propter necessitatem dico; sed si quilibet habere non potest, duo sufficere possunt'. 9. Et quod Petrus de more ad superficiem loqueretur, probat eius festina et inpremeditata presumptio, ad quam non solum fidei sinceritas impellebat, sed, ut credo, puritas et simplicitas naturalis. Hanc suam presumptionem scribe Cristi testantur omnes. 10. Scribit autem Matheus, cum Iesus interrogasset discipulos "Quem me esse dicitis?", Petrum ante omnes respondisse: "Tu es Cristus, filius Dei vivi". Scribit etiam quod, cum Cristus diceret discipulis quia oportebat eum ire in Ierusalem et multa pati, Petrus assumpsit eum et cepit increpare illum dicens "Absit a te, Domine; non erit tibi hoc"; ad quem Cristus, redarguens, conversus dixit: "Vade post me, Sathana". 11. Item scribit quod in monte transfigurationis, in conspectu Cristi, Moysi et Elye et duorum filiorum Zebedei, dixit: "Domine, bonum est nos hic esse; si vis, faciamus hic tria tabernacula: tibi unum, Moysi unum et Elye unum". 12. Item scribit quod, cum discipuli essent in navicula tempore noctis et Cristus ambularet super aquam, Petrus dixit: "Domine, si tu es, iube me ad te venire super aquas. 13. Item scribit quod, cum Cristus prenuntiaret scandalum discipulis suis, Petrus respondit: "Etsi omnes scandalizati fuerint in te, ego nunquam scandalizabor"; et infra: "Etiamsi oportuerit me mori tecum, non te negabo". 14. Et hoc etiam contestatur Marcus; Lucas vero scribit Petrum etiam dixisse Cristo, parum supra verba premissa de gladiis: "Domine, tecum paratus sum in carcerem et in mortem ire". 15. Iohannes autem dicit de illo quod, cum Cristus vellet sibi lavare pedes, Petrus ait: "Domine, tu michi lavas pedes?"; et infra: "Non lavabis michi pedes in ecternum". 16. Dicit etiam ipsum gladio percussisse ministri servum: quod etiam conscribunt omnes quatuor. Dicit etiam Iohannes ipsum introivisse subito, cum venit in monumentum, videns alium discipulum cunctantem ad hostium. Dicit iterum quod, existente Iesu in litore post resurrectionem, "Cum Petrus audisset quia Dominus est, tunica succinxit se, erat enim nudus, et misit se in mare". Ultimo dicit quod, cum Petrus vidisset Iohannem, dixit Iesu: "Domine, hic autem quid?". 17. Iuvat quippe talia de Archimandrita nostro in laudem sue puritatis continuasse, in quibus aperte deprehenditur quod, cum de duobus gladiis loquebatur, intentione simplici respondebat ad Cristum. 18. Quod si verba illa Cristi et Petri typice sunt accipienda, non ad hoc quod dicunt isti trahenda sunt, sed referenda sunt ad sensum illius gladii de quo scribit Matheus sic: "Nolite ergo arbitrari quia veni mictere pacem in terram: non veni pacem mictere, sed gladium. Veni enim separare hominem adversus patrem suum" etc. 19. Quod quidem fit tam verbo quam opere; propter quod dicebat Lucas ad Theophilum "que cepit Iesus facere et docere". Talem gladium Cristus emere precipiebat, quem duplicem ibi esse Petrus etiam respondebat. Ad verba enim et opera parati erant, per que facerent quod Cristus dicebat se venisse facturum per gladium, ut dictum est.

X. 1. Dicunt adhuc quidam quod Constantinus imperator, mundatus a lepra intercessione Silvestri tunc summi Pontificis Imperii sedem, scilicet Romam, donavit Ecclesie cum multis aliis Imperii dignitatibus. 2. Ex quo arguunt dignitates illas deinde neminem assummere posse nisi ab Ecclesia recipiat, cuius eas esse dicunt; et ex hoc bene sequeretur auctoritatem unam ab alia dipendere, ut ipsi volunt. 3. Positis et solutis igitur argumentis que radices in divinis eloquiis habere videbantur, restant nunc illa ponenda et solvenda que in gestis humanis et ratione humana radicantur. Ex quibus primum est quod premictitur, quod sic sillogizant: 'ea que sunt Ecclesie nemo de iure habere potest nisi ab Ecclesia'—et hoc conceditur—'romanum regimen est Ecclesie: ergo ipsum nemo habere potest de iure nisi ab Ecclesia'; et minorem probant per ea que de Constantino superius tacta sunt. 4. Hanc ergo minorem interimo et, cum probant, dico quod sua probatio nulla est, quia Constantinus alienare non poterat Imperii dignitatem, nec Ecclesia recipere. 5. Et cum pertinaciter instant, quod dico sic ostendi potest: nemini licet ea tacere per offitium sibi deputatum que sunt contra illud offitium; quia sic idem, in quantum idem, esset contrarium sibi ipsi: quod est inpossibile; sed contra offitium deputatum Imperatori est scindere Imperium, cum offitium eius sit humanum genus uni velle et uni nolle tenere subiectum, ut in primo huius de facili videri potest; ergo scindere Imperium Imperatori non licet. 6. Si ergo alique dignitates per Constantinum essent alienate—ut dicunt—ab Imperio, et cessissent in potestatem Ecclesie, scissa esset tunica inconsutilis, quam scindere ausi non sunt etiam qui Cristum verum Deum lancea perforarunt. 7. Preterea, sicut Ecclesia suum habet fundamentum, sic et Imperium suum. Nam Ecclesie fundamentum Cristus est; unde Apostolus ad Corinthios: "Fundamentum aliud nemo potest ponere preter id quod positum est, quod est Cristus Iesus". Ipse est petra super quam hedificata est Ecclesia. Imperii vero fundamentum ius humanum est. 8. Modo dico quod, sicut Ecclesie fondamento suo contrariari non licet, sed debet semper inniti super illud iuxta illud Canticorum "Que est ista, que ascendit de deserto delitiis affluens, innixa super dilectum?", sic et Imperio licitum non est contra ius humanum aliquid tacere. Sed contra ius humanum esset, si se ipsum Imperium destrueret: ergo Imperio se ipsum destruere non licet. 9. Cum ergo scindere Imperium esset destruere ipsum, consistente Imperio in unitate Monarchie universalis, manifestum est quod Imperii auctoritate fungenti scindere Imperium non licet. Quod autem destruere Imperium sit contra ius humanum, ex superioribus est manifestum. 10. Preterea, omnis iurisdictio prior est suo iudice: iudex enim ad iurisdictionem ordinatur, et non e converso; sed Imperium est iurisdictio omnem temporalem iurisdictionem ambitu suo comprehendens: ergo ipsa est prior suo iudice, qui est Imperator, quia ad ipsam Imperator est ordinatus, et non e converso. Ex quo patet quod Imperator ipsam permutare non potest in quantum Imperator, cum ab ea recipiat esse quod est. 11. Modo dico sic: aut ille Imperator erat cum dicitur Ecclesie contulisse, aut non; et si non, planum est quod nichil poterat de Imperio conferre; si sic, cum talis collatio esset minoratio iurisdictionis, in quantum Imperator hoc facere non poterat. 12. Amplius, si unus Imperatot aliquam particulam ab Imperii iurisdictione discindere posset, cadem ratione et alius. Et cum iurisdictio temporalis finita sit et omne finitum per finitas decisiones assummatur, sequeretur quod iurisdictio prima posset annichilari: quod est irrationabile. 13. Adhuc, cum conferens habeat se per modum agentis et cui confertur per modum patientis, ut placet Phylosopho in quarto ad Nicomacum, non solum ad collationem esse licitam requiritur dispositio conferentis, sed etiam eius cui conf»rtur: videtur enim in patiente et disposito actus activorum inesse. 14. Sed Ecclesia omnino indisposita erat ad temporalia recipienda per preceptum prohibitivum expressum, ut habemus per Matheum sic : "Nolite possidere aurum, neque argentum, neque pecuniam in zonis vestris, non peram in via" etc. Nam etsi per Lucam habemus relaxationem precepti quantum ad quedam, ad possessionem tamen auri et argenti licentiatam Ecclesiam post prohibitionem illam invenire non potui. 15. Qua re, si Ecclesia recipere non poterat, dato quod Constantinus hoc facere potuisset de se, actio tamen illa non erat possibilis propter patientis indispositionem. Patet igitur quod nec Ecclesia recipere per modum possessionis, nec ille conferre per modum alienationis poterat. 16. Poterat tamen Imperator in patrocinium Ecclesie Patrimonium et alia deputare, inmoto semper superiori dominio, cuius unitas divisionem non patitur. 17. Poterat et vicarius Dei recipere non tanquam possessor, sed tanquam fructuum pro Ecclesia pro Cristi pauperibus dispensator: quod apostolos fecisse non ignoratur. 18. Adhuc dicunt quod Adrianus papa Carolum Magnum sibi et Ecclesie advocavit ob iniuriam Longobardorum, tempore Desiderii regis eorum; et quod Carolus ab eo recepit Imperii dignitatem non obstante quod Michael imperabat apud Constantinopolim. 19. Propter quod dicunt quod omnes qui fuerunt Romanorum Imperatores post ipsum, et ipsi advocati Ecclesie sunt et debent ab Ecclesia advocari: ex quo etiam sequeretur illa dependentia quam concludere volunt. 20. Et ad hoc infringendum dico quod nichil dicunt: usurpatio enim iuris non facit ius. Nam si sic, eodem modo auctoritas Ecclesie probaretur dipendere ab Imperatore, postquam Octo imperator Leonem papam restituit et Benedictum deposuit, necnon in exilium in Saxoniam duxit.

XI. 1. Ratione vero sic arguunt. Summunt etenim sibi principium de decimo Prime phylosophie dicentes: omnia que sunt unius generis reducuntur ad unum, quod est mensura omnium que sub illo genere sunt; sed omnes homines sunt unius generis: ergo debent reduci ad unum, tanquam ad mensuram omnium eorum. 2. Et cum summus Antistes et Imperator sint homines, si conclusio illa est vera, oportet quod reducantur ad unum hominem. Et cum Papa non sit reducendus ad alium, relinquitur quod Imperator cum omnibus aliis sit reducendus ad ipsum, tanquam ad mensuram et regulam: propter quod sequitur etiam idem quod volunt. 3. Ad hanc rationem solvendam dico quod, cum dicunt 'Ea que sunt unius generis oportet reduci ad aliquod unum de illo genere, quod est metrum in ipso', verum dicunt. Et similiter verum dicunt dicentes quod omnes homines sunt unius generis; et similiter verum concludunt cum inferunt ex hiis omnes homines esse reducendos ad unum metrum in suo genere. Sed cum ex hac conclusione subinferunt de Papa et Imperatore, falluntur 'secundum accidens'. 4. Ad cuius evidentiam sciendum quod aliud est esse hominem et aliud est esse Papam; et eodem modo aliud est esse hominem, aliud esse Imperatorem, sicut aliud est esse hominem, et aliud est esse patrem et dominum. 5. Homo enim est id quod est per formam substantialem, per quam sortitur spetiem et genus, et per quam reponitur sub predicamento substantie; pater vero est id quod est per formam accidentalem, que est relatio per quam sortitur spetiem quandam et genus, et reponitur sub genere 'ad aliquid', sive 'relationis'. Aliter omnia reducerentur ad predicamentum substantie, cum nulla forma accidentalis per se subsistat absque ypostasi substantie subsistentis: quod est falsum. 6. Cum ergo Papa et Imperator sint id quod sunt per quasdam relationes, quia per Papatum et per Imperiatum, que relationes sunt altera sub ambitu paternitatis et altera sub ambitu dominationis, manifestum est quod Papa et Imperator, in quantum huiusmodi, habent reponi sub predicamento relationis, et per consequens reduci ad aliquod existens sub illo genere. 7. Unde dico quod alia est mensura ad quam habent reduci prout sunt homines, et alia prout sunt et Papa et Imperator. Nam, prout sunt homines, habent reduci ad optimum hominem, qui est mensura omnium aliorum, et ydea ut dicam—quisquis ille sit—ad existentem maxime unum in genere suo ut haberi potest ex ultimis ad Nicomacum. 8. In quantum vero sunt relativa quedam, ut patet, reducenda sunt vel ad invicem, si alterum subalternatur alteri vel in spetie comunicant per naturam relationis, vel ad aliquod tertium, ad quod reducantur tanquam ad comunem unitatem. 9. Sed non potest dici quod alterum subalternetur alteri, quia sic alterum de altero predicaretur: quod est falsum; non enim dicimus 'Imperator est Papa', nec e converso. Nec potest dici quod comunicent in spetie, cum alia sit ratio Pape, alia Imperatoris, in quantum huiusmodi. ergo reducuntur ad aliquid in quo habent uniri. 10. Propter quod sciendum quod, sicut se habet relatio ad relationem, sic relativum ad relativum. Si ergo Papatus et Imperiatus, cum sint relationes superpositionis, habeant reduci ad respectum superpositionis, a quo respectu cum suis differentialibus descendunt, Papa et Imperator, cum sint relativa, reduci habebunt ad aliquod unum in quo reperiatur ipse respectus superpositionis absque differentialibus aliis. 11. Et hoc erit vel ipse Deus, in quo respectus omnis universaliter unitur, vel aliqua substantia Deo inferiori in qua respectus superpositionis per differentiam superpositionis a simplici respectu descendens particuletur. 12. Et sic patet quod Papa et Imperator, in quantum homines, habent reduci ad unum; in quantum vero Papa et Imperator, ad aliud: et per hoc patet ad rationem.

XII. 1. Positis et exclusis erroribus quibus potissime innituntur qui romani Principatus auctoritatem dependere dicunt a romano Pontifice, redeundum est ad ostendendum veritatem huius tertie questionis, que a principio discutienda proponebatur: que quidem veritas apparebit sufficienter si, sub prefixo principio inquirendo, prefatam auctoritatem immediate dipendere a culmine totius entis ostendero, qui Deus est. 2. Et hoc erit ostensum vel si auctoritas Ecclesie removeatur ab illa—cum de alia non sit altercatio—vel si 'ostensive' probetur a Deo immediate dependere. 3. Quod autem auctoritas Ecclesie non sit causa imperialis auctoritatis probatur sic: illud, quo non esistente aut quo non virtuante, aliud habet totam suam virtutem, non est causa illius virtutis; sed, Ecclesia non esistente aut non virtuante, Imperium habuit totam suam virtutem: ergo Ecclesia non est causa virtutis Imperii et per consequens nec auctoritatis, cum idem sit virtus et auctoritas eius. 4. Sit Ecclesia A, Imperium B, auctoritas sive virtus Imperii C; si, non existente A, C est in B, inpossibile est A esse causam eius quod est C esse in B, cum inpossibile sit effectum precedere causam in esse. Adhuc si, nichil operante A, C est in B, necesse est A non esse causam eius quod est C esse in B, cum necesse sit ad productionem effectus preoperari causam, presertim efficientem, de qua intenditur. 5. Maior propositio huius demonstrationis declarata est in terminis; minorem Cristus et Ecclesia confirmat. Cristus nascendo et moriendo, ut superius dictum est: Ecclesia, cum Paulus in Actibus Apostolorum dicat ad Festum: "Ad tribunal Cesaris sto, ubi me oportet iudicari"; cum etiam angelus Dei Paulo dixerit parum post: "Ne timeas, Paule, Cesari te oportet assistere"; et infra iterum Paulus ad Iudeos existentes in Ytalia: "Contradicentibus autem Iudeis, coactus sum appellare Cesarem, non quasi gentem meam habens aliquid accusare, sed ut eruerem animam meam de morte". 6. Quod si Cesar iam tunc iudicandi temporalia non habuisset auctoritatem nec Cristus hoc persuasisset, nec angelus illa verba nuntiasset, nec ille qui dicebat "Cupio dissolvi et esse cum Cristo" incompetentem iudicem appellasset. 7. Si etiam Constantinus auctoritatem non habuisset, in patrocinium Ecclesie illa que de Imperio deputavit ei de iure deputare non potuisset; et sic Ecclesia illa collatione uteretur iniuste, cum Deus velit oblationes esse inmaculatas iuxta illud Levitici: "Omnis oblatio, quam conferetis Domino, absque fermento erit". 8. Quod quidem preceptum, licet ad offerentes faciem habere videatur, nichilominus est per consequens ad recipientes; stultum enim est credere Deum velle recipi quod prohibet exhiberi, cum etiam in eodem precipiatur Levitis: "Nolite contaminare animas vestras nec tangatis quicquid eorum, ne inmundi sitis". 9. Sed dicere quod Ecclesia sic abutatur patrimonio sibi deputato est valde inconveniens: ergo falsum erat illud ex quo sequebatur.

XIII. 1. Amplius, si Ecclesia virtutem haberet auctorizandi romanum Principem, aut haberet a Deo, aut a se, aut ab Imperatore aliquo aut ab universo mortalium assensu, vel saltem ex illis prevalentium: nulla est alia rimula, per quam virtus hec ad Ecclesiam manare potuisset; sed a nullo istorum habet: ergo virtutem predictam non habet. 2. Quod autem a nullo istorum habeat sic apparet. Nam si a Deo recepisset, hoc fuisset aut per legem divinam aut per naturalem, quia quod a natura recipitur a Deo recipitur, non tamen convertitur. 3. Sed non per naturalem, quia natura non imponit legem nisi suis effectibus, cum Deus insufficiens esse non possit ubi sine secundis agentibus aliquid in esse producit. Unde, cum Ecclesia non sit effectus nature, sed Dei dicentis "Super hanc petram hedificabo Ecclesiam meam", et alibi "Opus consummavi quod dedisti michi ut faciam", manifestum est quod ei natura legem non dedit. 4. Sed nec per divinam: omnis nanque divina lex duorum Testamentorum gremio continetur; in quo quidem gremio reperire non possum temporalium sollicitudinem sive curam sacerdotio primo vel novissimo commendatam fuisse. 5. Quinymo invenio sacerdotes primos ab illa de precepto remotos, ut patet per ea que Deus ad Moysen; et sacerdotes novissimos, per ea que Cristus ad discipulos: quam quidem ab eis esse remotam possibile non est, si regiminis temporalis auctoritas a sacerdotio demanaret, cum saltem in auctorizando sollicitudo provisionis instaret, et deinde cautela continua ne auctorizatus a tramite rectitudinis deviaret. 6. Quod autem a se non receperit de facili patet. Nichil est quod dare possit quod non habet; unde omne agens aliquid actu esse tale oportet quale agere intendit, ut habetur in hiis que De simpliciter ente. Sed constat quod, si Ecclesia sibi dedit illam virtutem, non habebat illam priusquam daret; et sic dedisset sibi quod non habebat; quod est inpossibile. 7. Quod vero ab aliquo Imperatore non receperit, per ea que superius manifesta sunt patet sufficienter. Et quod etiam ab assensu omnium vel prevalentium non habuerit quis dubitat, cum non modo Asyani et Affricani omnes, quinetiam maior pars Europam colentium hoc aborreat? Fastidium etenim est in rebus manifestissimis probationes adducere.

XIV. 1. Item, illud quod est contra naturam alicuius non est de numero suarum virtutum, cum virtutes uniuscuiusque rei consequantur naturam eius propter finis adeptionem; sed virtus auctorizandi regnum nostre mortalitatis est contra naturam Ecclesie: ergo non est de numero virtutum suarum. 2. Ad evidentiam autem minoris sciendum quod natura Ecclesie forma est Ecclesie: nam, quamvis natura dicatur de materia et forma, per prius tamen dicitur de forma, ut ostensum est in Naturali auditu. 3. Forma autem Ecclesie nichil aliud est quam vita Cristi, tam in dictis quam in factis comprehensa : vita enim ipsius ydea fuit et exemplar militantis Ecclesie, presertim pastorum, maxime summi, cuius est pascere agnos et oves. 4. Unde ipse in Iohanne formam sue vite relinquens "Exemplum" inquit "dedi vobis, ut quemadmodum ego feci vobis, ita et vos faciatis"; et spetialiter ad Petrum, postquam pastoris offitium sibi commisit, ut in eodem habemus, "Petre", inquit "sequere me". 5. Sed Cristus huiusmodi regimen coram Pilato abnegavit: "Regnum" inquit" meum non est de hoc mundo; si ex hoc mundo esset regnum meum, ministri mei utique decertarent ut non traderer Iudeis; nunc autem regnum meum non est hinc". 6. Quod non sic intelligendum est ac si Cristus, qui Deus est, non sit dominus regni huius; cum Psalmista dicat "quoniam ipsius est mare, et ipse fecit illud, et aridam fundaverunt manus eius"; sed quia, ut exemplar Ecclesie, regni huius curam non habebat. 7. Velut si aureum sigillum loqueretur de se dicens 'non sum mensura in aliquo genere'; quod quidem dictum non habet locum in quantum est aurum, cum sit metrum in genere metallorum, sed in quantum est quoddam signum receptibile per impressionem. 8. Formale igitur est Ecclesie illud idem dicere, illud idem sentire: oppositum autem dicere vel sentire, contrarium forme, ut patet, sive nature, quod idem est. 9. Ex quo colligitur quod virtus auctorizandi regnum hoc sit contra naturam Ecclesie: contrarietas enim in oppinione vel dicto sequitur ex contrarietate que est in re dicta vel oppinata, sicut verum et falsum ab esse rei vel non esse in oratione causatur, ut doctrina Predicamentorum nos docet. 10. Sufficienter igitur per argumenta superiora ducendo 'ad inconveniens' probatum est auctoritatem Imperii ab Ecclesia minime dipendere.

XV. 1. Licet in precedenti capitulo ducendo 'ad inconveniens' ostensum sit auctoritatem Imperii ab auctoritate summi Pontificis non causari, non tamen omnino probatum est ipsam inmediate dependere a Deo, nisi ex consequenti. Consequens enim est si ab ipso Dei vicario non dependet, quod a Deo dependeat. 2. Et ideo, ad perfectam determinationem propositi, 'ostensive' probandum est Imperatorem, sive mundi Monarcham, immediate se habere ad principem universi, qui Deus est. 3. Ad huius autem intelligentiam sciendum quod homo solus in entibus tenet medium corruptibilium et incorruptibilium; propter quod recte a phylosophis assimilatur orizonti, qui est medium duorum emisperiorum. 4. Nam homo, si consideretur secundum utranque partem essentialem, scilicet animam et corpus, corruptibilis est; si consideretur tantum secundum unam, scilicet animam, incorruptibilis est. Propter quod bene Phylosophus inquit de ipsa, prout incorruptibilis est, in secundo De anima cum dixit: "Et solum hoc contingit separari, tanquam perpetuum, a corruptibili". 5. Si ergo homo medium quoddam est corruptibilium et incorruptibilium, cum omne medium sapiat naturam extremorum, necesse est hominem sapere utranque naturam. 6. Et cum omnis natura ad ultimum quendam finem ordinetur, consequitur ut hominis duplex finis existat : ut, sicut inter omnia entia solus incorruptibilitatem et corruptibilitatem partecipat, sic solus inter omnia entia in duo ultima ordinetur, quorum alterum sit finis eius prout corruptibilis est, alterum vero prout incorruptibilis. 7. Duos igitur fines providentia illa inenarrabilis homini proposuit intendendos : beatitudinem scilicet huius vite, que in operatione proprie virtutis consistit et per terrestrem paradisum figuratur; et beatitudinem vite ecterne, que consistit in fruitione divini aspectus ad quam propria virtus ascendere non potest, nisi lumine divino adiuta, que per paradisum celestem intelligi datur. 8. Ad has quidem beatitudines, velut ad diversas conclusiones, per diversa media venire oportet. Nam ad primam per phylosophica documenta venimus, dummodo illa sequamur secundum virtutes morales et intellectuales operando; ad secundam vero per documenta spiritualia que humanam rationem transcendunt, dummodo illa sequamur secundum virtutes theologicas operando, fidem spem scilicet et karitatem. 9. Has igitur conclusiones et media, licet ostensa sint nobis hec ab humana ratione que per phylosophos tota nobis innotuit, hec a Spiritu Sancto qui per prophetas et agiographos, qui per coecternum sibi Dei filium Iesum Cristum et per eius discipulos supernaturalem veritatem ac nobis necessariam revelavit, humana cupiditas postergaret nisi homines, tanquam equi, sua bestialitate vagantes "in camo et freno" compescerentur in via. 10. Propter quod opus fuit homini duplici directivo secundum duplicem finem: scilicet summo Pontifice, qui secundum revelata humanum genus perduceret ad vitam ecternam, et Imperatore, qui secundum phylosophica documenta genus humanum ad temporalem felicitatem dirigeret. 11. Et cum ad hunc portum vel nulli vel pauci, et hii cum difficultate nimia, pervenire possint, nisi sedatis fluctibus blande cupiditatis genus humanum liberum in pacis tranquillitate quiescat, hoc est illud signum ad quod maxime debet intendere curator orbis, qui dicitur romanus Princeps, ut scilicet in areola ista mortalium libere cum pace vivatur. 12. Cumque dispositio mundi huius dispositionem inherentem celorum circulationi sequatur, necesse est ad hoc ut utilia documenta libertatis et pacis commode locis et temporibus applicentur, de curatore isto dispensari ab Illo qui totalem celorum dispositionem presentialiter intuetur. Hic autem est solus ille qui hanc preordinavit, ut per ipsam ipse providens suis ordinibus queque connecteret. 13. Quod si ita est, solus eligit Deus, solus ipse confirmat, cum superiorem non habeat. Ex quo haberi potest ulterius quod nec isti qui nunc, nec alii cuiuscunque modi dicti fuerint 'electores', sic dicendi sunt: quin potius 'denuntiatores divine providentie' sunt habendi. 14. Unde fit quod aliquando patiantur dissidium quibus denuntiandi dignitas est indulta, vel quia omnes vel quia quidam eorum, nebula cupiditatis ottenebrati, divine dispensationis faciem non discernunt. 15. Sic ergo patet quod auctoritas temporalis Monarche sine ullo medio in ipsum de Fonte universalis auctoritatis descendit: qui quidem Fons, in arce sue simplicitatis unitus, in multiplices alveos influit ex habundantia bonitatis. 16. Et iam satis videor metam actigisse propositam. Enucleata nanque veritas est questionis illius qua querebatur utrum ad bene esse mundi necessarium esset Monarche offitium, ac illius qua querebatur an romanus populus de iure Imperium sibi asciverit, nec non illius ultime qua querebatur an Monarche auctoritas a Deo vel ab alio dependeret inmediate. 17. Que quidem veritas ultime questionis non sic stricte recipienda est, ut romanus Princeps in aliquo romano Pontifici non subiaceat, cum mortalis ista felicitas quodammodo ad inmortalem felicitatem ordinetur. 18. Illa igitur reverentia Cesar utatur ad Petrum qua primogenitus illius debet uti ad patrem: ut luce paterne gratie illustratus virtuosius orbem terre irradiet, cui ab Illo solo prefectus est, qui est omnium spiritualium et temporalium gubernator.FOEDVS AETERNVM FRATRUM
August 1291

In nomine domini Amen.

Honestati consulitur et utilitati publice providetur, dum pacta quietis
et pacis statu debito solidantur. Noverint igitur universi, quod homines
vallis Uranie, universitasque vallis de Switz ac communitas hominum
Intramontanorum vallis inferioris, maliciam temporis attendentes, ut se
et sua magis defendere valeant et in statu debito melius conservare,
fide bona promiserunt, invicem ssibi assistere auxilio, consilio
quolibet ac favore personis et rebus, infra valles et extra, toto posse,
toto nisu, contra omnes ac singulos, qui eos velalicui de ipsis aliquam
intulerint violenciam, molestiam, aut iniuriam, in personis et rebus
malum quodlibet machinando, ac in omnem eventum quelibet universitas
promisit alteri accurrere, cum necesse fuerit ad succurendum et in
expensis propriis, prout opus fuerit, contra impetus malignorum
resistere, iniurias vindicare, pretito super hiis corporaliter
iuramento, avsque dolo servandis, antiquam confederationis formam
iuramento vallatam presentibus innovando. Ita tamen, quod quilibet homo
iuxta sui nominis conditionem domino suo convenienter subesse teneatur
et servire.

Communi etiam consilio et favore unanimi promisimus, statuimus ac
ordinavimus, ut in vallibus prenotatis nullum iudicem, qui ipsum
officium aliquo precio vel peccunia aliqualituer comparaverit, vel qui
noster incola vel conprovincialis non fuerit, aliquatenus accipiamus vel
acceptemus.

Si vero dissensio suborta fuerit inter aliquos conspiratos, prudenciores
de conspiratis accedere debent ad sopiendam discordiam inter partes,
prout ipsis videbitur expedire, et que pars illam respueret
ordinationem, alii contrarii deberent fore conspirati.

Super omnia autem inter ipsos extitit statutum, ut qui alium fradulenter
et sine culpa trucidaverit, si deprehensus fuerit, vitam ammittat, nisi
suam de dicto maleficio valeat ostendere innocenciam, suis nefandis
culpis exigentibus, et si forsan discesserit, nunquam remeare debet.
Receptatores et defensores prefati malefactoris a vallibus segregandi
sunt, donec a coniuratis provide revocentur.

Si quis vero quemquam de conspiratis, die seu noctis silentio
fraudulenter per incendium vastaverit, is nunquam haberi debet pro
conprovinciali. Et si quis dictum malefactorem fovet et defendit infra
valles, satisfactionem prestare debet dampnificato.

Ad hec si quis de coniuratis alium rebus spoliaverit vel dampnificaverit
qualitercumque, si res nocentis infra valles possunt reperiri, servari
debent ad procurandam secundum iusticiam lesis satisfactionem.

Insuper nullus capere debet pignus alterius nisi sit manifeste debitor
vel fideiussor, et hoc tantum fieri debet de licencia sui iudicis
speciali. Preter hec quilibet obedire debet suo iudici, et ipsum, si
necesse fuerit, iudicem ostendere infra [vallem] sub quo parere potius
debeat iuri.

Et si quis iudicio rebellis exstiterit ac de ipsius pertinatia quis de
conspiratis dampnificatus fuerit, predictum contumacem ad prestandam
satisfactionem iurati compellere tementur universi.

Si vero guerra vel discordia inter aliquos de conspiratis suborta
fuerit, si pars una litigantium iusticie vel satisfactionis non curat
recipere conplementum, reliquam defendere tenentur coniurati.

Supra scriptis statis, pro communi utilitate salubriter ordinatis,
concedente domino, in perpetuum duraturis. In ciuis facti evidentiam
presens instrumentum ad peticionem predictorum confectum, sigillorum
prefatarum trium universitatum et vallium est munimine roboratum. Actum
anno domini MCCLXXXX primo. Incipiente mense Augusto.

Medieval Latin <https://www.thelatinlibrary.com/medieval.html> 	The
Latin Library <https://www.thelatinlibrary.com/index.html> 	The Classics
Page <https://www.thelatinlibrary.com/classics.html>GESTA ROMANORVM

Filae Piratae 

Rex quidam regnavit, in cuius imperio erat quidam iuvenis a piratis
captus, qui scripsit patri suo pro redemptione. Pater noluit eum
redimere sic, quod iuvenis multo tempore in carcere erat maceratus.
Ille, qui eum in vinculis habebat, quandam pulchram filiam ac oculis
hominum gratiosam genuerat, que nutrita in domo erat, quousque viginti
annos in etate sua compleverat, quae saepius incarceratum visitatum ivit
ac consolabatur. Sed ille in tantum desolatus erat, quod nullam
consolationem recipere poterat, sed suspiria et gemitus continue emittebat.

Accidit quodam die, quod, cum puella eum visitaret, ait iuvenis ei: "O
bona puella, utinam velles pro mea liberatione laborare!" Quae ait:
"Quomodo potero hoc attentare! Pater tuus, qui te genuit, non vult te
redimere, ego vero, cum sim tibi extranea, quomodo deberem hoc cogitare!
Et si te liberarem, offensionem patris mei incurrerem, quia tuam
redemptionem perderet pater meus. Verumtamen mihi unum concede, et
liberabo te." Ait ille: "O bona puella, pete a me, quid tibi placuerit!
Si mihi est possibile, ego concedam." At illa: "Nihil aliud peto pro tua
liberatione, nisi quod me in uxorem ducas tempore opportuno." Qui ait:
"Hoc tibi firmiter promitto."

Statim puella, patre ignorante, ipsum a vinculis liberavit et cum eo ad
patriam suam fugit. Cum vero ad patrem suum venisset, ait ei pater: "O
fili, de tuo adventu gaudeo. Sed dic mihi, qualis est ista puella, quam
tecum duxisti!" Ait ille: "Filia regis est, quam in uxorem habeo." Ait
pater: "Sub pena amissionis hereditatis tue nolo, ut eam in uxorem
ducas." Ait ille: "O pater, quid dicis! Plus ei teneor, quam tibi.
Quando captus eram in manu inimici et fortiter vinculatus, tibi pro mea
redemptione scripsi, et noluisti me redimere. Ipsa vero non tantum a
carcere, sed a periculo mortis me liberavit; ideo eam in uxorem ducere
volo." Ait pater: "Fili, probo tibi, quod non possis in eam confidere et
per consequens nullo modo in uxorem ducere. Patrem proprium decepit,
quando, ipso ignorante, te a carcere liberavit. Pro qua liberatione
pater eius multa perdidit, que pro tua redemptione habuisset. Ergo
videtur, quod tu non possis in eam confidere et per consequens nullo
modo in uxorem ducere. Item alia ratio est. Ista licet te liberavit, hoc
fuit causa libidinis, ut posset te in virum habere, et ideo quia eius
libido erat causa liberationis tue, non mihi videtur, quod uxor tua erit."

Puella audiens istas rationes ait: "Ad primam respondeo, quando dicis,
quod ego decepi patrem meum proprium, quod non est verum. Ille
decipitur, qui in aliquo bono diminuitur. Sed pater meus tam locuples
est, quod alicuius auxilio non indiget. Cum hoc perpendi, iuvenem istum
a carcere liberavi, ei si pater meus pro eo redemptionem accepisset, non
multum propter hoc ditior fuisset, et tu per redemptionem depauperatus
esses. Ergo in isto actu te salvavi, quod redemptionem non dedisti, et
patri meo nullam iniuriam feci. Ad aliam rationem, quando dicis, quod
ego ex libidine hoc feci, respondeo: hoc nullo modo potest fieri, quia
libido aut est propter pulchritudinem aut propter divitias aut propter
fortitudinem. Sed filius tuus nullum istorum habuit, quia pulchritudo
eius per carcerem erat annihilata; nec dives fuit, quia non habuit, unde
se ipsum redimeret; nec fortis, quia fortitudinem perdidit per carceris
macerationem. Ergo sola pietas me movebat, quod ipsum liberavi.

Pater hoc audiens non potuit filium arguere ulterius. Filius ergo cum
magna solennitate eam in uxorem duxit et in pace vitam finivit.

De sequenda ratione 

Erat quidam imperator potens sed tyrannus, qui quandam puellam, regis
filiam, pulchram valde, desponsavit. Facta desponsatione ambo adinvicem
iuramentum fecerunt, quod, si quis eorum prius moreretur, alter prae
nimio amore se ipsum occideret.

Accidit semel, quod imperator iste ad partes longinquas se transtulit et
diu moram ibidem traxit. Volens probare uxorem ad eam nuntium
destinavit, ut ei de morte sua diceret. Audiens hoc uxor propter
iuramentum, quod ante fecerat viro suo, de alto monte se praecipitavit,
ut moreretur. Verumtamen mortua non est, sed infra breve tempus sanitati
est restituta. Deinde iterato se ipsam volebat praecipitare, ut moreretur.

Pater eius hoc audiens ei praecepit, ut praecepto et iuramento viri non
oboediret. Illa vero nolebat consentire. Ait pater: "Ex quo non vis mihi
consentire et oboedire, celeriter extra societatem meam exeas!" At illa:
"Nolo, et hoc per talem rationem probo. Cum autem quis iuramento est
obligatus, tenetur adimplere. Ego iuravi viro meo, quod pro eius amore
me ipsam occiderem. Ideo non deliqui, si iuramentum implere volo; ergo
extra societatem tuam non debeo expelli. Item nullus debet puniri pro
eo, quod est commendabile. Sed cum vir et uxor sint unum in carne
secundum deum, commendabile est, quod uxor pro amore viri sui moriatur.
Unde in India aliquando erat lex, quod uxor post mortem viri sui prae
dolore et amore se ipsam comburere deberet, vel viva cum eo in sepulcrum
poni. Et ideo, ut mihi videtur, non deliqui, quando me ipsam interficio
propter amorem viri mei."

Ait pater: "Quando prius dixisti, quod obligata iuramento fuisti etc.,
tale obligamentum non valet, quia praetendit ad malum finem, scilicet ad
mortem. Iuramentum semper debet esse rationabile et ideo iuramentum tuum
nullum est. Ad aliam rationem, quando dixisti, quod istud est
commendabile, quod uxor moriatur pro viro, non valet, quia, licet sint
unum in corpore per carnalem affectionem, tamen in anima duo sunt, quae
abinvicem realiter differunt. Et ideo non valet, quod allegasti." Puella
haec audiens non poterat ulterius arguere, sed dictis patris adhaesit,
nec ulterius se ipsam praecipitare volebat, nec amplius viro suo copulari.

De sancti Alexii filii Euphemiani imperatoris 

Quidam imperator erat, in cuius imperio scil. in civitate Romana fuit
quidam iuvenis nomine Alexius, filius Euphemiani nobilissimi Romani et
in aula imperatoris primus. Cui multi pueri et servi assistebant, qui
zonis aureis cingebantur et vestimentis sericis induebantur. Erat autem
praedictus Euphemianus valde misericors et singulis diebus in domo sua
tres mensae pauperibus, orphanis, peregrinis et viduis parabantur,
quibus strenue serviebat, et hora nona ipse cum viris religiosis cibum
in timore domini capiebat. Cui uxor nomine Agaelis eiusdem religionis et
propositi erat. Cum autem filium non haberent, ad preces tamen suas
dominus contulit eis filium. Post quem ipsi deinceps in castitate vivere
firmaverunt.

Traditur igitur puer liberalibus disciplinis imbuendus, et cum omnibus
philosophiae artibus ipse floreret, et iam ad puberem aetatem veniens
puella sibi de domo imperiali eligitur et in coniugem copulatur. Venit
nox, in qua cum sponsa suscepit secreta silentia, tunc sanctus iuvenis
sponsam suam coepit in dei timore instruere et ipsam ad virginitatis
provocare pudorem. Deinde anulum suum aureum et caput baltei, quo
cingebatur, sibi servandum tradidit dicens: "Suscipe haec et serva,
donec deo placuerit, et dominus sit inter nos!"

Post haec de substantia sua accipiens ad mare discessit, ascendensque
occulte navim Laodiciam usque advenit. Inde pergens in Edissam,
civitatem Syriae, profectus est, ubi imago domini nostri Iesu Christi
sine humano opere facta in sindone habebatur. Quo perveniens omnia, quae
secum detulerat, pauperibus distribuit et vestimenta vilia induens cum
ceteris pauperibus in atrio dei genetricis Mariae sedere coepit, et de
elemosynis, quantum sibi sufficere poterat, sibi retinebat, cetera vero
aliis pauperibus erogabat.

At pater decessum filii ingemiscens per universas mundi partes pueros
suos misit, qui eum inquirerent diligenter. Quorum dum aliqui ad
civitatem Edissam pervenissent, ab eo cogniti minime eum cognoscentes
eidem cum ceteris pauperibus elemosynas tribuerunt, quas ille accipiens
deo gratias egit dicens: "Gratias tibi ago, domine, quia a servis meis
elemosynam recipere me fecisti." Reversi pueri nuntiant, quod nusquam
reperiri valeat.

Mater igitur sua a die recessus sui saccum in pavimento cubilis stravit,
ubi eiulans lamantabiles voces dabat dicens: "Hic semper in luctu
manebo, donec filium meum recuperavero." Sponsa vero ad socrum suam
dixit: "Donec audiam de sponso meo dulcissimo, ad instar turturis manebo
tecum."

Cum ergo Alexius in praedicto atrio XVII annis in servitio dei
permansisset, imago tandem beatae virginis, quae ibidem erat, custodi
ecclesiae dixit: "Fac introire hominem dei, quia dignus est regno
caelorum, et spiritus dei requiescit super eum; nam oratio eius sicut
incensum in conspectu dei ascendit." Cum autem custos, de quo diceret,
ignoraret, iterum dixit ei: "Ille, qui sedet foris in atrio, ipse est."
Tunc custos festinus exiit et ipsum in ecclesiam duxit.

Quod factum cum cunctis innotesceret, et ab omnibus venerari coepisset,
humanam gloriam fugiens inde recessit, ibique navim ascendens, cum in
Tharsim Ciliciae vellet pergere, dispensante deo navis a ventis pulsa in
Romanum portum devenit. Quod cernens Alexius ait inter se: "In domo
patris mei ignotus manebo nec alteri onerosus ero."

Patrem vero a palatio redeuntem multitudine obsequentium circumdatum
obvium habuit ac post eum clamare coepit: "Serve dei, me peregrinum in
domo tua suscipi iubeas et de micis mensae tuae nutriri facias, ut tui
quoque peregrini dominus dignetur misereri." Quod audiens pater ob
amorem filii sui eum suscipi iussit et locum proprium in domo sua
tribuit et cibum de mensa sua sibi constituit et ministrum proprium
delegavit. Ipse autem in orationibus perseverabat et corpus suum
ieiuniis macerabat. Famuli autem domus ipsum deridentes aquam utensilium
domus super caput eius frequenter fundebant, sed ipse ad omnia valde
patiens erat.

Alexius XVII annis in domo patris ignotus manebat. Videns ergo per
spiritum, quod terminus vitae suae appropinquaret, chartam cum atramento
petiit et totum ordinem vitae suae ibidem scripsit. Dominica igitur post
missarum solemnia in sanctuario de caelo vox intonuit dicens: "Venite ad
me omnes, qui laboratis et onerati estis." Quod audientes omnes in
facies suas ceciderunt. Et ecce vox secundo venit dicens: "Quaerite
hominem dei, ut oret pro Roma!" Quaerentibus illis et minime
invenientibus iterum dictum est: "In domo Euphemiani quaerite!"
Requisitus ille nihil se scire dicebat. Tunc imperatores Arcadius et
Honorius una cum summo pontifice Innocentio ad domum praedicti viri
venerunt, et ecce vox ministri Alexii ad dominum suum venit dicens:
"Vide, domine, ne ille peregrinus noster sit, qui magnae vitae et
patientiae homo est." Currens igitur Euphemianus eum defunctum invenit
et vultum eius tamquam vultum angeli rutilantem vidit, voluitque
chartam, quam in manu habebat, accipere, sed nequivit. Exeunte ergo eo
cum hoc imperatoribus et pontifici rettulisset, et illi ad eum
intrassent, dixerunt: "Quamvis peccatores sumus, gerimus tamen regni
gubernacula et curam universalem regiminis pastoralis. Da ergo nobis
chartam, ut sciamus, quae in ea scripta sunt." Et accedens pontifex
chartam in manu sumpsit et statim dimisit, fecitque eam legi coram omni
populo et multitudine et patre eius.

Euphemianus hoc audiens nimio timore conturbatus obstupuit et factus
exanimis resolutisque viribus in terram cecidit. Cum vero ad se
aliquantulum redisset, vestimenta sua scidit, coepitque canos capitis
sui evellere, barbam trahere atque semetipsum discerpere, ac super
filium suum corruens exclamavit: "Heu me, fili mi, quare sic me
contristasti et per tot annos dolores et gemitus ac suspiria incurristi?
Heu me miserrimum, quia video te custodem senectutis meae in grabato
iacentem et non mihi loquentem! Heu me, qualem de cetero consolationem
habere potero?"

Mater vero hoc audiens, quasi leaena rumpens rete, ita scissis
vestimentis, coma dissoluta ad caelum oculos levabat, et cum prae nimia
multitudine ad sanctum corpus adire non posset, clamavit dicens: "Date
mihi aditum, ut videam consolationem animae meae, quae suxit ubera mea!"
Et cum pervenisset ad corpus, incumbens super illud clamabat: "Heu me,
fili mi carissime, lumen oculorum meorum, quare sic nobis fecisti? Quare
tam crudeliter nobiscum egisti? Videbas patrem tuum et me miseram
lacrimantes et non ostendebas te ipsum nobis. Servi tui iniuriabantur
tibi et sustinebas." Et iterum atque iterum prosternebat se super corpus
et nunc bracchia super illud extendebat, nunc autem manibus vultum
angelicum contrectabat et osculans clamabat: "Plorate mecum omnes, qui
adestis, quia per XVII annos eum in domo mea habui et non cognovi, qui
unicus meus esset. Servi enim eius conviciabantur ei et alapis eum
percutiebant. Heu me, quis dabit oculis meis fontem lacrimarum, ut
plangam die ac nocte dolorem animae meae?"

Sponsa vero eius induta veste adriatica cucurrit plorans et dicens: "Heu
me, quia hodie desolata sum et appareo vidua! Iam non habeo, in quem
perspiciam, nec in quem oculos levem. Nunc raptum est speculum meum,
periit spes mea. Amodo incepit dolor, qui finem non habet." Populus
autem audiens haec lacrimabiliter flebat.

Tunc pontifex cum imperatoribus posuerunt corpus in honorato feretro et
duxerunt in civitatem mediam, et nuntiatum est populo inventum esse
hominem dei, quem civitas tota quaerebat, et omnes obviam currebant
sancto. Si quis autem infirmus illud corpus sacratissimum tangebat,
protinus curabatur, caeci visum recipiebant, daemoniaci liberabantur et
omnes infirmi a quacumque infirmitate detenti tacto corpore curabantur.

Imperatores tanta miracula videntes coeperunt per se cum pontifice
lectum portare, ut et ipsi sanctificarentur ab eodem corpore sancto.
Tunc imperatores iusserunt copiam auri et argenti in plateis spargi, ut
turbae occuparentur amore pecuniarum et sinerent corpus sanctum perduci
ad ecclesiam, sed plebs amore pecuniarum deposito magis ac magis ad
tactum sanctissimi corporis irruebat, et sic cum magno labore ad templum
sancti Bonifatii martyris tandem ipsum perduxerunt, et illic per septem
dies in laudibus dei persistentes operati sunt monumentum ex auro et
gemmis pretiosisque lapidibus, in quo sanctissimum corpus cum magna
veneratione collocaverunt. De ipso quoque monumento ita suavissimus odor
flagravit, ut omnibus videretur aromatibus plenum. Obiit circa annum
domini tricentesimum vicesimum septimum.

De inexsecrabili dolo vetularum 

Imperatrix quaedam erat, in cuius imperio erat quidam miles, qui nobilem
uxorem et castam atque decoram habebat. Contingit, quod miles ad
peregrinandum perrexit, sed prius uxori dixerat: "Nullum custodem ultra
tibi dimitto, quia satis credo, quod non indiges." Parato comitatu
abiit, uxor vero caste vivendo domi remansit.

Accidit semel, quod precibus compulsa cuiusdam suae vicinae epulandi
causa domum suam egrederetur, quo peracto ad propria remeavit. Quam
quidam iuvenis aspectam ardenti amore coepit amare et plurimos nuntios
ad eam direxit cupiens ab illa, quantum ardebat, amari. Quibus
contemptis eum penitus sprevit. Ille vero se omnino contemptum videns
adeo dolens efficitur, quod infirmabatur. Saepe tamen illuc ibat, sed
nihil ei valuit, eo quod domina per omnia eum sprevit.

Accidit quodam die, quod versus ecclesiam perrexit dolens ac tristis, et
obviam habuit quandam vetulam in proposito sanctam reputatam. Quae cum
iuvenem tristem vidisset, causam tantae tristitiae ab eo quaesivit. At
ille: "Quid prodest mihi tibi narrare?" At illa: "O carissime, quamdiu
infirmus abscondit a medico suam infirmitatem, non poterit curari. Ideo
ostende mihi causam tanti doloris! Cum dei adiutorio te curabo." Iuvenis
cum hoc audisset, ostendit ei, quomodo dominam dilexit. Ait vetula:
"Perge cito ad domum tuam, quia infra breve tempus te curabo." His
dictis iuvenis ad domum perrexit et vetula ad propria remeavit.

Vetula ista quandam caniculam habebat, quam duobus diebus ieiunare
coegit et die tertia panem sinapi confectum caniculae ieiunanti dedit.
Quem cum gustasset, prae amaritudine oculi eius lacrimabantur tota die.

Tunc vetula ad domum dominae perrexit cum canicula, quam iuvenis dilexit
tantum. Statim a domina est honorifice suscepta, eo quod reputabatur
sancta. Dum autem adinvicem sederent, domina parvam caniculam
lacrimantem respexit, admirabatur multum et quaesivit causam. Ait
vetula: "O carissima amica, noli quaerere, quare lacrimatur, quia tantum
dolorem habet, quod vix potero tibi intimari." Domina vero magis ac
magis instigabat, ut diceret. Cui vetula: "Haec canicula erat filia mea
casta nimis et decora, quam iuvenis quidam vehementer adamavit, sed adeo
casta erat, ut omnino sperneret eius amorem, unde iuvenis tantum dolens
prae dolore mortuus est, pro qua culpa deus convertit filiam meam in
caniculam, sicut tu vides." His dictis incepit vetula flere dicens:
"Quotiens filia mea recolit, quod tam pulchra puella erat et modo est
canicula, flet et consolari nequit, immo omnes ad fletum excitat prae
nimio dolore."

Audiens haec domina intra se cogitabat: "Heu me, simili modo me quidam
iuvenis diligit et pro amore meo infirmatur". Et totum processum vetulae
narravit. Vetula haec audiens ait: "O carissima domina, noli amorem
iuvenis spernere, ne forte et tu muteris in caniculam sicut filia mea,
quod esset damnum intolerablie." Ait domina vetulae: "O bona matrona,
date mihi sanum consilium, ut non sim canicula!" Quae ait: "Cito pro
illo iuvene mitte et voluntatem suam sine ulteriori dilatione facias!"
At illa: "Rogo sanctitatem tuam, ut pergas ad eum et tecum ducas.
Scandalum enim posset esse, si alius ad eum accederet." Cui vetula:
"Tibi compatior et libenter tibi eum adducam." Perrexit et iuvenem secum
duxit, et cum domina dormivit. Et sic per vetulam domina adulterium
commisit.

De modo temptationis et peritia  

Legitur, ut dicit Macrobius, quod erat quidam miles, qui habuit uxorem
suam suspectam, quod plus unum alium dilexit quam ipsum, propter aliqua
audita et visa. Saepius ab uxore quaesivit, si verum esset. Illa
simpliciter negavit, quod nullum alium praeter ipsum in tantum dilexit.
Miles dictis eius non acquievit, sed quendam clericum peritum adiit et
cum eo convenit, ut de hac re veritatem ei ostenderet. Qui ait: "Hoc non
potero temptare, nisi dominam viderem et cum ea fabularem." Et ille:
"Rogo te cum affectu, ut hodie mecum cibum gustes, et ego te cum uxore
mea collocabo."

Clericus accessit ad domum militis, hora prandii venit, et iuxta dominam
est collocatus. Finito prandio clericus incepit cum domina de diversis
negotiis habere colloquia. Hoc facto clericus manum dominae accepit et
pulsum suum tetigit, deinde sermonem de eo fecit, cum quo erat
scandalizata et vehemens suspicio. Statim prae gaudio pulsus incepit
velociter moveri et calefieri, quamdiu sermonem de et traxit. Clericus
cum percepisset hoc, incepit sermonem de viro suo habere, et pulsus
statim ab omni motu et calore cessabat. Ex hoc percepit clericus, quod
alium dilexit, de quo erat scandalizata, plus quam virum proprium, et
sic miles per clericum ad rei veritatem evenit.

De invidia  

Tiberius regnavit, qui ante sumptum imperium erat prudens ingenio,
clarus eloquio, fortunatus in bello, sed post resolutus militiae artibus
nulla bella gerens populum Romanum graviter afflixit, filios proprios
pluresque patricios et consules interfecit.

Huic quidam artifex vitrum ductile se posse fabricare obtulit, quod
Tiberius ad parietem proiciens non fractum sustulit, sed curvatum, et
artifex malleum proferens et velut cuprum vitrum fabricans mox correxit.

Interrogante autem Tiberio ab eo, quomodo hoc posset fieri, ille dixit
neminem hanc artem scire super terram. Quem Tiberius mox decollari
iussit dicens: "Si haec ars venerit in consuetudinem, pro nihilo aurum
et argentum reputabitur."

De bonis rectoribus non mutandis 

Valerius Maximus refert, quod, cum omnes Syracusani mortem Dionysii
optarent regis Siciliae, quaedam femina senectutis ultimae sola
matutinis horis deos oravit, ut sibi rex superstes fieret in hanc vitam,
cuius orationis causam Dionysius admirans ab ea quaesivit. Quae
respondit: "Cum essem puella, gravem tyrannum habens eo carere cupiens
secundum recepi, quo iterum carere cupiens tertium recepi; timens ergo
deteriorem tibi succedere ideo pro vita tua omni die rogo." Dionysius
haec audiens amplius molestiam non fecit.

De perfectione vitae 

Titus in civitate Romana regnavit; qui statuit pro lege, quod dies
primogeniti sui ab omnibus sanctificaretur, et quicumque diem
nativitatis filii sui per opus servile violaret, morte moreretur.

Promulgata lege vocavit magistrum Virgilium et ait: "Carissime, talem
legem edidi; verumtamen saepe in occulto poterunt peccata committi, ad
quorum notitiam pervenire non potero. Rogamus ergo te, ut secundum
industriam tuam aliquam artem invenias, per quam potero experiri, quales
sint illi, qui contra legem delinquunt."

Ait ille: "Domine, fiat voluntas vestra." Statim Virgilius arte magica
statuam in medio civitatis fieri fecit. Statua illa omnia peccata
occulta in illo die commissa imperatori dicere solebat, et sic per
accusationem statuae quasi infiniti homines erant condemnati.

Erat tunc quidam faber in civitate nomine Focus, qui in illo die sicut
in ceteris operatus est. Cum autem semel in stratu suo iacuisset, intime
cogitavit, quomodo per accusationem statuae multi moriebantur. Mane
surrexit et ad statuam perrexit et ait: "O statua, statua, per tuam
accusationem multi sunt positi ad mortem. Voveo deo meo, si me
accusaveris, caput tuum frangam." His dictis domum perrexit.

Hora prima imperator, sicut solitus erat, nuntios suos ad statuam
destinavit, ut ab ea quaererent, si aliquis contra legem commisisset.
Cum autem ad statuam venissent et voluntatem imperatoris dixissent, ait
statua: "Carissimi, levate oculos vestros et videte, quae scripta sunt
in fronte mea." Illi vero cum oculos levassent, tria in fronte eius
clare viderunt, scilicet: `Tempora mutantur, homines deteriorantur, qui
voluerit veritatem dicere, caput fractum habebit.' "Ite, domino vestro
nuntiate, quae vidistis et legistis."

Nuntii perrexerunt et omnia domino suo rettulerunt. Imperator cum hoc
audisset, praecepit militibus suis, ut se armarent et ad statuam
pergerent, et si aliquis contra statuam aliquid faceret, eum ligatis
manibus et pedibus ad eum ducerent. Milites ad statuam perrexerunt
dicentes: "Placet imperatori, ut ostendatis illos, qui contra legem
commiserunt, et quales erant illi, qui minas fecerunt." Ait statua:
"Focum fabrum accipite! Ille est, qui in singulis diebus legem violat et
mihi minas facit." Illum comprehenderunt et coram imperatore duxerunt.

Ait imperator: "Carissime, quid est, quod audio de te? Quare legem
editam violas?" Ait ille: "Domine, legem illam servare non possum, quia
omni die octo denarios oportet me habere, et illos sine labore non
potero acquirere."

Ait imperator: "Et quare octo denarios?" Qui ait: "Omni die per annum
duos denarios teneor dare, quos mutuavi in iuventute, duos accomodo,
duos perdo, duos expendo." Ait imperator: "De istis manifestius debes
mihi dicere." Cui ait faber: "Domine mi, advertite me! Duos denarios
omni die teneor patri meo, quia, cum essem puer parvulus, pater meus
duos denarios super me singulis diebus expendit, iam pater meus in
egestate est positus, unde ratio dictat, quod ei subveniam in sua
paupertate, et ideo omni die duos denarios ei trado; duos alios denarios
filio meo accommodo, qui iam ad studium pergit, ut, si contingat me ad
egestatem pervenire, mihi illos duos denarios reddat, sicut ego iam
patri meo facio; duos alios denarios omni die perdo super uxorem meam,
quia semper est mihi contraria, aut propriae voluntatis aut callidae
complectionis, et propter ista tria quicquid ei dedero, hoc perdo; duos
alios denarios super me ipsum in cibis et potibus expendo. Levius bono
modo transire non potero et istos denarios non possum obtinere sine
continuo labore. Iam audistis rationem. Detis ergo iudicium rectum!"

Ait imperator: "Carissime, recte respondisti, vade et fideliter amodo
labora!" Post hoc cito imperator defunctus est, et Focus faber propter
suam prudentiam in imperatorem eligitur ab omnibus, qui imperium satis
prudenter regebat. Ipso mortuo inter alios imperatores imago eius
depingitur et ultra caput suum octo denarii.

De superbia nimia, et quomodo superbi ad humilitatem maximam saepe
perveniunt; satis notabile 

Iovinianus imperator regnavit potens valde; qui cum semel in stratu suo
iacuisset, exaltatum est cor eius ultra quam credi potest, et in corde
suo dixit: "Estne aliquis alius deus quam ego?" His cogitatis somnum
cepit. Mane vero surrexit et vocavit milites suos et ait: "Carissimi,
bonum est cibum sumere, quia hodie ad venandum pergere volo." Illi vero
parati erant eius voluntatem adimplere. Cibo sumpto ad venandum
perrexerunt.

Dum vero imperator equitasset, calor intolerabilis eum invasit, in
tantum, quod videbatur ei, quod moreretur, nisi in aqua frigida balneari
posset. Respexit a longe et aquam latam vidit, dixit suis militibus:
"Hic remaneatis, quousque fuero liberatus." Dextrarium cum calcaribus
percussit, ad aquam festinanter equitabat, de equo descendit, omnia
vestimenta deposuit, aquam intravit et tamdiu ibi remansit, quousque
totaliter refrigeratus esset. Dum ibidem exspectasset, venit quidam homo
ei per omnia similis in vultu et gestu et induit se vestimentis eius,
dextrarium eius ascendit et ad milites equitavit, ab omnibus sicut
persona imperatoris est receptus. Finito ludo ad palatium cum militibus
perrexit.

Post haec cito Iovinianus de aqua exivit, vestes nec equum invenit.
Admirabatur et tristatus est valde, quia nudus erat et neminem vidit.
Cogitavit inter se: "Quid faciam? Ego miserabiliter sum ministratus."
Tandem ad se reversus dicebat: "Hic prope manet unus miles, quem ad
militiam promovi. Ad eum pergam, vestes et equum acquiram et sic ad
palatium meum ascendam et videbo, quomodo et per quem sum confusus."

Iovinianus totaliter nudus ad castrum militis perrexit, ad ianuam
pulsavit, ianitor autem causam pulsationis quaesivit. Ait Iovinianus:
"Ianuam aperite, et qualis ego sum, videte!" Ille vero ianuam aperuit et
cum eum vidisset, obstupuit et ait: "Qualis es tu?" At ille: "Iovinianus
sum imperator, vade ad dominum tuum et dic ei, ut mihi vestes
accommodet, quia vestes et equum perdidi." Qui ait: "Mentiris, pessime
ribalde! Iam ante adventum tuum dominus imperator Iovinianus ad palatium
suum cum militibus suis transivit, et dominus meus secum perrexit et
rediit et iam in mensa sedet. Sed quia imperatorem te nominasti, domino
meo nuntiabo."

Ianitor intravit et domino suo verba eius rettulit. Ille hoc audiens
praecepit, ut introduceretur, et sic factum est.

Miles cum vidisset, notitiam eius non habebat, sed imperator peroptime
eum cognovit. Ait ei miles: "Dic mihi, qualis es, et quod est nomen
tuum?" Qui respondit: "Ego sum imperator Iovinianus, et ego te ad
militiam promovi tali tempore." Ait ille: "O ribalde pessime, qua
audacia audes te ipsum imperatorem nominare! Iam dominus meus imperator
ante te ad palatium equitavit, et ego per viam ei associatus eram et iam
sum reversus. Et quia te ipsum imperatorem nominasti, impune non
transibis." Fecit eum egregie verberari et postea expelli.

Ille vero sic flagellatus et expulsus flevit amare et ait: "O deus meus,
quid hoc esse poterit, quod miles, quem ad militiam promovi, notitiam
mei non habet, et cum hoc graviter me flagellavit!" Cogitavit autem apud
se: "Prope est quidam dux consiliarius meus, ad eum pergam et
necessitatem ei ostendam, per quem potero indui et ad palatium meum
reverti."

Cum vero ad ianuam ducis venisset, pulsavit. Ianitor audiens pulsationem
ianuam aperuit, et cum hominem nudum vidisset, admirabatur et aiebat:
"Carissime, qualis es tu, et quare sic totaliter nudus venisti?" Et
ille: "Ego sum imperator, a casu equum et vestimenta perdidi et ideo ad
ducem veni, ut mihi in hac necessitate succurrat. Ideo te rogo, ut
negotium meum coram domino tuo facias."

Ianitor cum verba eius audisset, admirabatur, aulam intravit et domino
suo omnia rettulit. Ait dux: "Introducatur." Cum introductus fuisset,
nullus notitiam eius habebat, et dux ad illum: "Qualis es tu?" Et ille:
"Imperator sum ego et te ad divitias et honores promovi, quando te ducem
feci et consiliarium meum te constitui." Ait dux: "Insane miser! Perrexi
parum ante cum domino meo imperatore versus palatium et reversus sum, et
quia talem honorem tibi appropriasti, impune non transibis." Confecit
eum in carcerem includi et pane et aqua sustentari. Deinde ex carcere
extraxit et egregie verberari et a tota terra post hoc eici fecit.

Ille sic eiectus ultra quam credi poterit gemuit et suspiria emittebat
et intra se dixit: "Heu mihi, quid faciam, quia factus sum opprobrium
omnium et abiectio plebis? Melius est mihi ad palatium meum pergere et
mei de palatio meo notitiam habebunt; saltem si non, uxor mea notitiam
meam habebit per certa signa."

Solus ad palatium accessit, ad ianuam pulsavit, audita pulsatione
ianitor ianuam aperuit. Quem cum vidisset, dixit: "Dic mihi, qualis es
tu?" Et ille: "Miror de te, quia non novisti me, quia per tot tempora
mecum fuisti." Qui ait: "Mentiris; cum domino imperatore diu steti."

Et ille: "Ego sum ille, et si dictis non credis, rogo te dei amore, ut
ad imperatricem accedas, et per ista signa illa mihi vestes imperiales
per te mittet, quia a casu perdidi omnia. Ista signa, quae per te ei
mitto, nullus nisi nos duo novit sub caelo." Ait ianitor: "Non dubito,
quin insanus sis, quia iam dominus meus imperator in mensa sedet et
iuxta eum imperatrix; verumtamen ex quo dicis te imperatorem esse,
imperatrici intimabo, et certus sum, quod graviter punieris."

Ianitor ad imperatricem perrexit et omnia audita ei intimavit. Illa non
modicum contristata ad dominum suum conversa est et ait: "O domine mi,
audite mirabilia! Signa privata inter nos saepius acta unus ribaldus in
porta mihi per ianitorem recitat et dicit se imperatorem et dominum meum
esse." Ipse cum hoc audisset, praecepit ianitori, ut introduceretur in
conspectu omnium.

Qui cum taliter nudus introductus fuisset, canis quidam, qui antea
multum eum dilexerat, ad guttur suum saltabat, ut eum occideret, sed per
familiam impeditus est, sic quod nullum ab eo accepit malum. Item
quendam falconem habebat in pertica, qui cum eum vidisset, ligaturam
fregit et extra aulam advolavit.

Ait imperator omnibus in aula sedentibus: "Carissimi, audite verba mea,
quae de isto ribaldo dicam! Dic mihi, qualis es tu et ob quam causam
venisti?" At ille: "O domine, ista est mirabilis quaestio, imperator sum
et dominus istius loci." Ait imperator omnibus sedentibus in mensa et
circumstantibus: "Dicite mihi per iuramentum vestrum, quod mihi
fecistis, quis nostrum imperator est et dominus?" Aiunt illi: "O domine,
leviter respondemus per iuramentum, quod vobis fecimus, istum ribaldum
numquam vidimus, sed vos estis dominus noster et imperator, quem a
iuventate novimus, et ideo rogamus una voce, ut puniatur, ut omnes
exemplum ab eo capiant et de tali praesumptione se non attemptent."

Imperator ille conversus ad imperatricem ait: "Dic, domina, mihi per
fidem, qua teneris, nosti tu istum hominem, qui se dicit imperatorem et
dominum tuum esse?" At illa: "O bone domine, cur talia a me quaeris?
Nonne plus quam XXVI annis in societate tua steti et prolem per te
genui? Sed unum est, quod miror, quomodo iste ribaldus pervenit ad
nostra secreta inter nos perpetrata."

Imperator ille dixit illi, qui introductus fuerat: "Carissime, quare
ausus fuisti te ipsum imperatorem nominare? Damus pro iudicio, ut ad
caudam equi hodie sis tractus et si iterum sis ausus hoc dicere, te
condemnabo morte turpissima." Vocavit satellites suos et ait: "Ite et
istum ad caudam equi trahite, sed nolite eum occidere!" Et sic factum est.

Post haec vero ultra quam credi potest commota sunt omnia interiora eius
et quasi de se ipso desperatus dicebat: "Pereat dies, in qua natus sum!
Amici a me recesserunt, uxor mea et filii mei non noverunt me." Dum hoc
dixisset, cogitabat: "Hic prope manet confessor meus, pergam ad ipsum.
Forte ipse notitiam meam habebit, quia saepius confessionem meam audivit."

Perrexit ad eremitam, ad fenestram cellulae suae pulsavit. At ille:
"Quis ibi est?" Et ille: "Ego sum imperator Iovinianus, fenestram
aperias, ut loquar tecum!" Ille vero cum vocem eius audisset, fenestram
aperuit; cum eum vidisset, cum impetu fenestram clausit et ait: "Discede
a me, maledicte, tu non es imperator, sed diabolus in forma hominis."

Ille hoc audiens ad terram prae dolore cecidit, crines capitis ac barbae
dilaceravit et dixit: "Heu mihi, quid faciam ego!" His dictis recordatus
fuit, quod in stratu suo exaltatum fuit cor eius dicens "Estne deus
alter praeter me?" Statim ad fenestram eremitae pulsabat et dixit:
"Amore illius, qui pependit in cruce, confessionem meam audite fenestra
clausa!" At ille: "Mihi bene placet."

Qui de tota vita sua cum lacrimis est confessus et praecipue, quomodo
contra deum se erexit dicens, quod non credidit alium deum esse quam se
ipsum. Facta confessione et absolutione eremita fenestram eius aperuit
et notitiam eius habebat et ait: "Benedictus altissimus, iam novi vos.
Paucas vestes hic habeo, induas te et ad palatium perge, et, ut spero,
notitiam tuam habebunt."

Imperator induit se, ad palatium suum perrexit, ad ianuam pulsabat,
ianitor ostium aperuit et eum satis honorifice recepit. At ille:
"Numquid notitiam meam habes?" Qui ait: "Etiam, domine peroptime, sed
admiror, quod per totum diem hic steti et vos exire non vidi." Ille vero
aulam intravit, omnes eum videntes capita inclinabant.

Alius imperator erat cum domina in camera. Quidam miles exiens de camera
eum intime aspexit et post haec in cameram reversus ait: "Domine mi, est
quidam in aula, cui omnes capita inclinant et honorem faciunt, qui vobis
in omnibus assimilatur, in tantum, quod, quis vestrum est imperator,
penitus ignoro."

Imperator ille hoc audiens ait imperatrici: "Exeas et videas, si eius
notitiam habeas." Illa vero foras perrexit, et cum eum vidisset,
admirabatur, statim cameram intravit et ait: "O domine, vobis unum
denuntio, quod, quis vestrum est dominus meus, penitus ignoro." At ille:
"Ex quo sic est, foris pergam et veritatem excutiam."

Cum autem aulam intrasset, eum per manum cepit et iuxta eum stare fecit,
vocavit omnes nobiles in aula exsistentes cum imperatrice et ait: "Per
iuramentum, quod mihi fecistis, dicite, quis nostrum est imperator?"
Imperatrix primo respondit: "Domine mi, mihi incumbit primo respondere;
testis est mihi deus in caelis, quis vestrum est dominus meus, penitus
ignoro." Et sic omnes dixerunt.

At ille: "Carissimi, audite me! Iste homo est imperator vester et
dominus. Nam aliquo tempore contra deum se erexit; propter quod peccatum
deus eum flagellavit et hominis notitia ab eo recessit, quousque
satisfactionem deo fecit; ego sum angelus eius, custos animae suae, qui
imperium custodivi, quamdiu fuit in paenitentia. Iam eius paenitentia
est completa et pro peccatis satisfecit, amodo ei sitis oboedientes, ad
deum vos recommendo."

Statim ab oculis eorum disparuit. Imperator vero deo gratias reddidit et
toto tempore vitae suae in bona pace vixit et spiritum deo reddidit.

De praemeditatione semper habenda 

Claudius regnavit, qui unicam filiam habebat gratiosam et decoram valde;
qui cum semel in stratu suo iacuisset, intime de filia sua cogitabat,
quomodo eam promovere posset. Ait intra se: "Si eam in uxorem diviti
stulto tradidero, filiam meam perdam, si vero pauperi sapienti, per eius
sapientiam ei necessaria large acquiret."

Erat tunc in civitate quidam philosophus nomine Socrates, quem rex
dilexerat, vocavit eum et ait: "Carissime, numquid tibi placet filiam
meam in coniugem accipere?" Et ille: "Etiam, domine peroptime." Et ille:
"Ex quo ita est, dabo tibi eam et sub illa condicione, quod, si moriatur
filia in tua societate, vitam tuam amittes. Eliges ergo eam accipere vel
dimittere?" Et ille: "Mihi bene placet eam accipere sub ista
condicione." Rex nuptias celebravit cum magna solemnitate.

Per quaedam tempora vitam duxerunt in quiete et sanitate perfecta, post
hoc uxor Socratis usque ad mortem infirmabatur. Haec audiens Socrates
contristatus est valde, quandam forestam intravit et flevit amare.

Dum sic esset in dolore, rex Alexander in eadem foresta venabatur. Miles
quidam Alexandri Socratem vidit, ad eum equitabat et ait ei: "Carissime,
cuius homo es?" Et ille: "Homo talis domini sum ego, quod servus domini
mei est dominus domini tui." Ait miles: "Non est maior domino meo in
toto mundo; sed ex quo talia dicis, ducam te ad dominum meum et
audiemus, quis est dominus tuus, de quo tot et tanta praesumis."

Cum autem coram rege Alexandro ductus fuisset, ait ei rex: "Carissime,
quis est dominus tuus, de quo talia dicis, quod servus eius est dominus
meus?" Ait ille: "Dominus meus est ratio, servus eius voluntas, sic est
ergo, quod tu per voluntatem tuam regnum tuum et non per rationem huc
usque gubernasti. Ideo servus domini mei, hoc est voluntas, est dominus
tuus."

Audiens haec Alexander ait: "Carissime, prudenter respondisti, vade in
pace!" Ab illa die coepit rex regnum suum ratione gubernare et non
voluntate.

Socrates vero solus forestam intravit et flevit amare pro sua coniuge.
Senex quidam venit ad eum et ait: "O bone magister, ob quam rem
affligitur anima tua?" Et ille: "Filiam regis sub tali condicione
desponsavi, quod, quocumque tempore ipsa in societate mea moriatur, ego
vitam meam amittam, et iam ad mortem infirmatur, et haec est causa
doloris mei."

Ait senex: "Fac consilium meum et post factum non paenitebis. Uxor tua
est de sanguine regum; cum rex minutus fuerit, uxor tua pectus et ubera
liniat de sanguine patris sui, deinde in ista foresta tres herbas
invenies, de una ei potionem facies, de aliis duabus unum emplastrum
ponas, ubi dolorem sentit, et si istam doctrinam impleverit, sanitatem
perfectam inveniet."

Socrates omnia implevit et uxor ab omni infirmitate convaluit. Rex vero
cum audisset, quod Socrates tam sollicite pro infirmitate filiae suae
laborabat, eum ad magnas divitias et honores promovit.

De pulchritudine fidelis animae 

Caius regnavit prudens valde; in eius regno mulier quaedam erat nomine
Florentina miro modo pulchra et gratiosa, unde tanta pulchritudo erat in
ea, quod tres reges eam obsidebant et a quolibet rege erat violata. Post
haec inter reges propter nimium amorem commissum est bellum et quasi
infiniti homines ex omni parte occubuerunt. Satrapae imperii haec
audientes omnes ad regem venerunt dicentes: "Domine, illa Florentina in
regno tuo est tam pulchra, quod quasi infiniti cottidie pro eius amore
occiduntur, et nisi citius remedium apponatur, quotquot sunt in regno,
peribunt."

Audiens haec rex litteras scribi fecerat anulo suo signatas, quod sine
ulteriori dilatione illa ad eum veniret. Praeco cum litteris ad eam
perrexit, et antequam ad eam pervenit, defuncta est. Rediit praeco, de
morte Florentinae regi nuntiavit.

Rex contristatus est valde, quod eam videre non poterat in sua
pulchritudine, et omnes pictores regni ad eum convocari fecit. Cum autem
venissent, ait rex: "Carissimi, haec est causa, quare pro vobis misi:
Erat quaedam mulier nomine Florentina in tanta pulchritudine, quod quasi
infiniti occubuerunt pro eius amore; defuncta est et eam non vidi. Ite
ergo et cum omni industria vestra imaginem eius depingite cum sua
pulchritudine, per quam potero discernere, quomodo tot occubuerunt pro
eius amore."

At illi: "Domine, rem difficilem vos quaeritis; tanta erat in ea
pulchritudo et decentia, quod omnes pictores orbis imaginem eius non
depingerent quantum ad omnia, excepto uno pictore, qui latet in
montibus. Ille solus est et non alius, qui voluntatem vestram adimplere
poterit." Haec audiens rex pro illo pictore destinavit.

Qui cum ad eum venisset, ait ei: "Carissime, de tua industria informati
sumus, ite et imaginem Florentinae per omnia depingite in sua
pulchritudine et condignam mercedem dabo tibi." At ille: "Rem difficilem
quaeritis, verumtamen mihi concede, ut in conspectu meo omnes pulchras
mulieres totius regni saltem per unam horam habeam, et faciam, quod
vobis placebit."

Rex vero fecit omnes convocari et in conspectu eius stare. Pictor
quattuor pulchriores ex eis elegit et alias licentiavit, ut ad patriam
suam redirent.

Pictor ille cum rubeo colore imaginem eius incepit depingere, et quae
illarum quattuor mulierum habebat magis faciem gratiosam aut nasum, et
sic de ceteris membris, hoc in imagine posuit, ita quod ex qualibet
muliere aliquam partem accepit et imaginem complevit.

Cum vero completa fuisset imago, venit rex, ut eam videret. Quam cum
vidisset, ait: "O Florentina, Florentina, si vixisses, ultra omnes istum
pictorem deberes diligere, qui depinxit te in tanta pulchritudine."

De mirabili divina dispensatione et ortu beati Gregorii papae 

Marcus regnavit prudens valde. Qui tantum unicum filium et filiam
habebat, quos multum dilexit. Cum vero ad senectutem pervenisset,
infirmitas gravis eum apprehendit; qui cum vidisset, quod vivere non
posset, fecit vocari omnes satrapas imperii et ait: "Carissimi, scire
debetis, quod hodie spiritum deo debeo reddere; non habeo tantum
periculum in anima mea, sicut de filia mea, quod eam matrimonio non
tradidi, et ideo tu, fili, qui es heres meus, tibi praecipio sub mea
benedictione, ut eam maritari facias tam honorifice, sicut decet, et
medio tempore sicut te ipsum omni die eam in honore habeas."

His dictis vertit se ad parietem et spiritum emisit. De cuius morte
planctus magnus factus est in civitate et satis honorifice eum
sepulturae tradiderunt.

Post hoc vero filius satis prudenter incepit regnare, sororem suam in
omni honore habere, quam miro modo dilexit in tantum, quod omni die,
licet nobiles secum essent in mensa, in una cathedra ex opposito eius
sedebat et adinvicem comedebant et in eadem camera in lectis separatis
iacebant.

Accidit una nocte, quod temptatio gravis eum accepit, quod ei videbatur
spiritum emittere, nisi cum sorore sua libidinem suam posset implere. De
lecto surrexit et ad sororem suam perrexit, quam dormientem invenit et
excitavit eam. Illa sic excitata ait: "O domine, ad quid venisti ista
hora?" Qui respondit: "Nisi tecum dormiam, amitto vitam meam." Quae ait:
"Absit a me tale peccatum perpetrare! Ad memoriam reducite, quomodo
pater noster te oneravit sub benedictione ante mortem suam, quod me
haberes in omni honore! Si tale peccatum perpetrares, offensionem dei
non evaderes nec hominum confusionem." At ille: "Quomodocumque fiat,
voluntatem meam adimplebo." Dormivit cum ea.

Hoc facto ad proprium stratum rediit, puella vero amare flevit et
consolari nolebat, imperator vero, quantum potuit, solacium ei
praebebat, et miro modo magis ac magis eum dilexit.

Post hoc vero circa dimidium annum illa in cathedra sedebat in mensa, et
frater eius eam intime aspexit et ait: "Carissima, quid tibi est? Iam
facies tua est mutata in colore et oculi tui in nigredinem mutantur." At
illa: "Mirum non est, quia sum impraegnata et per consequens confusa."

Ille hoc audiens ultra quam credi potest contristatus est; flevit amare
et ait: "Pereat dies, in quo natus sum, et quid faciam ego, penitus
ignoro."

Quae ait: "Domine, fac consilium meum et post factum non paenitebis; nos
non sumus primi, qui graviter deum offenderunt. Hic prope est unus miles
senex consiliarius patris nostri, de cuius consilio pater noster semper
est operatus. Vocetur ille et sub sigillo confessionis omnia ei dicemus.
Ille vero utile consilium dabit nobis et quod satisfaciemus deo et
opprobrium mundanum evadere poterimus."

Ait rex: "Mihi bene placet, sed primo studeamus deo reconciliari!"
Confessi sunt ambo corde puro cum contritione magna.

Facta confessione miserunt pro milite et totum private cum fletu
rettulerunt. At ille: "Domine, ex quo estis deo reconciliati, audite
consilium meum, ut confusionem mundanam evadere possitis. Pro peccatis
vestris ac patris vestri terram sanctam debetis visitare et tali die
omnes satrapas regni vestri in praesentia tua convocare, deinde haec
verba per ordinem dicere: `Carissimi, terram sanctam visitare volo;
nullum heredem praeter sororem unam habeo, sicut scitis, cui in absentia
mea sicut corpori meo debetis oboedire', et post hoc mihi coram omnibus
dicere: `Et tibi, carissime, dico sub poena vitae tuae, ut sororis meae
custodiam habeas.' Ego vero tam private et secure custodiam, quod nullus
tempore partus nec ante nec post de casu vestro sciet, nec etiam uxor mea."

Ait rex: "Bonum est consilium; omnia adimplebo, quae mihi dicitis."
Statim fecit omnes satrapas convenire et omnia a principio usque ad
finem, sicut superius est scriptum, consilium militis adimplevit. Cum
omnia verba consumasset, vale omnibus fecit, ad terram sanctam perrexit,
miles vero dominam sororem regis ad castrum suum duxit.

Cum autem uxor militis hoc vidisset, domino suo occurrit et ait: "Domine
mi reverende, qualis domina ista est?" Qui ait: "Domina nostra soror
regis est. Iura mihi per deum omnipotentem sub poena vitae tuae, ut,
quicquam tibi dixero, omnia habebis in secreto." At illa: "Domine,
paesto sum." Cum autem iurasset, ait miles: "Domina nostra per dominum
nostrum regem est impraegnata; quare tibi praecipio, ut nulla creatura
ministret ei excepta tua persona, ita ut principium, medium et finis
omnia sint secreta." At illa: "Domine, omnia ista fideliter adimplebo."

Domina ad cameram privatam est introducta et satis splendide ei
ministrabatur. Cum tempus pariendi esset, filium formosum peperit.

Miles cum hoc audisset, ait dominae: "O domina carissima, bonum est ac
utile sacerdotem vocari, ut puerum baptizet." Qae ait: "Deo meo voveo,
quo ille, qui est inter fratrem et sororem genitus, per me baptismum non
habebit." Ait miles: "Scitis, grave peccatum est inter vos et dominum
meum commissum; nolite propter hoc animam pueri occidere." Ait domina:
"Votum vovi, quod firmiter tenebo; sed tibi praecipio, ut dolium vacuum
mihi apportes." Qui ait: "Praesto sum."

Dolium secum ad cameram portari fecit, illa vero decenter puerum in
cunabulo reclinavit et in parvis tabellis haec, quae sequuntur,
scripsit: `Carissimi, scire debetis, quod puer iste non est baptizatus,
quia inter fratrem et sororem genitus est; ideo propter dei amorem
baptizetur, et sub capite eius pondus auri invenietis, cum quo ipsum
nutriri faciatis, et ad pedes argenti pondus, cum quo studium exerceat.'

Cum omnia ista erant scripta, tabellas in cunabulo sub latere pueri
ponebat, aurum sub capite, argentum ad pedes. Deinde cum pannis sericis
ac deauratis cunabulum cooperuit.

Hoc facto militi praecepit, ut cunabulum infra dolium poneret et in mari
proiceret, ut nataret, ubicumque deus disponeret. Miles vero omnia
adimplevit. Cum dolium proiectum in mari fuisset, miles tamdiu iuxta
mare stetit, quamdiu dolium natare videret; hoc facto ad dominam rediit.

Sed cum iuxta castrum suum venisset, nuntius regis de terra sancta ei
obviabat; ait ei: "Carissime, unde venis?" Qui ait: "De terra sancta
venio." "Et quales rumores habetis?" Et ille: "Dominus meus rex mortuus
est et corpus suum ad unum de castris suis est ductum."

Miles hoc audiens flevit amare. Uxor eius superveniens cum de morte
imperatoris audisset, ultra quam credi potest dolebat. Miles surrexit et
ait uxori suae: "Nolito flere, ne domina nostra percipiat. Nihil ei
dicemus, quousque a puerperio resurgat."

Miles post hos sermones ad dominam intravit. Uxor eius sequebatur eum.
Cum domina eos respexisset et eos desolatos perpendit, ait: "Carissimi,
propter quam causam estis tristes?" At illa: "Domina, non sumus tristes,
sed potius gaudentes, quod liberata estis a gravi periculo, in quo
fuistis." At illa: "Ita non est. Indicate mihi, nolite aliquid celare a
me sive bonum sive malum!" Ait miles: "Quidam nuntius de terra sancta
venit de domino nostro, rege fratre vestro, qui narrat rumores." Quae
ait: "Vocetur nuntius!" Qui cum venisset, ait ei domina: "Quomodo est de
domino meo?" Qui respondit: "Dominus vester mortuus est et eius corpus
de terra sancta translatum est ad castrum suum, et cum patre vestro
sepelietur."

Domina cum haec audisset, ad terram cecidit. Miles videns dolores
dominae, in terram iacuit, uxor militis cum eis ac nuntius; omnes isti
per magnum spatium iacebant, et in eis prae magno dolore non est vox
neque sensus.

Domina vero post magnum spatium surrexit, crines capitis traxit, faciem
usque ad sanguinis effusionem dilaceravit et alta voce clamavit: "Heu
mihi, pereat dies, in qua concepta eram, non illa numeretur, in qua sum
nata! Quantas habeo iniquitates et quanta in me sunt completa! Periit
spes mea, fortitudo mea, frater meus unicus, dimidium animae meae. Quid
faciam de cetero, penitus ignoro."

Surrexit miles et ait: "O domina carissima, audite me! Si propter
dolorem te ipsam necaveris, totum regnum peribit. Tu sola es derelicta
et iure hereditario regnum tibi debetur. Si ergo te ipsam occideris,
regnum ad extraneos convolabit. Surgamus ergo et ad locum, ubi corpus
iacet, accedamus et honorifice eum sepeliemus, deinde studeamus, quomodo
imperium regere debemus."

Illa vero ex verbis militis comfortata surrexit et cum honesta comitiva
ad castrum fratris sui accessit. Cum autem intrasset, corpus regis super
feretrum invenit, super corpus cecidit, a planta pedis usque ad verticem
osculata est eum. Milites videntes nimium dolorem in ipsa de funere
dominam extraxerunt et in cameram introduxerunt et corpus satis
honorifice sepulturae tradiderunt.

Post hoc quidam dux Burgundiae solemnes nuntios ad eam misit, ut ei in
uxorem consentiret; illa vero statim respondit: "Quamdiu vixero, virum
non habebo." Nuntii haec audientes voluntatem eius domino nuntiabant;
dux haec audiens indignatus est contra eam et ait: "Si eam habuissem,
rex illius regni fuissem, sed ex quo me vili pendebat, de regno suo
parum gaudebit." Exercitum collegit, regnum intravit, comburebat et
occidit et infinita mala perpetrabat et victoriam in omni bello
obtinuit. Domina ad quandam civitatem bene muratam fugam petiit, in qua
erat castrum fortissimum et in ea per multos annos permansit.

Iam ad puerum proiectum in mare redeamus. Dolium cum puero per multa
regna transiit, quousque iuxta coenobium monachorum pervenit et hoc
feria sexta. Eodem die abbas illius monasterii ad litus maris perrexit
et piscatoribus suis ait: "Carissimi, estote parati ad piscandum!" Illi
vero retia sua parabant. Dum vero praepararent, dolium cum fluctibus
maris ad terram pervenit. Ait abbas servis suis: "Ecce dolium! Aperiatis
et videatis, quid ibi lateat!" Illi vero dolium aperuerunt et ecce puer
parvus pannis pretiosis involutus abbatem respexit et risit, abbas vero
totaliter de visu contristatus ait: "O deus meus, quid est hoc, quod
invenimus puerum in cunabulo?" Propriis manibus eum levavit, tabellas
sub latere eius invenit, quas mater ibidem posuit. Aperuit et legit,
quod puer ille inter fratrem et sororem esset genitus nec baptizatus,
sed propter dei amorem petitur, ut sacramentum baptismi ei daretur,
deinde cum auro, quod ad caput eius inveniretur, nutriretur, et ad pedes
argentum, per quod studium exerceret. Abbas cum haec legisset et
cunabulum pannis pretiosis ornatum vidisset, intellexit, quod puer de
nobili sanguine esset, statim eum baptizari fecit et ei proprium nomen
imposuit, scilicet Gregorius, et puerum ad nutriendum uni piscatori
tradidit, dans ei pondus, quod invenit.

Puer vero crescebat, ab omnibus dilectus, quosque septem annos in
aetatem complevisset. Abbas statim ad studium eum ordinavit, in quo miro
modo profecit, omnes monachi coenobii tamquam suum monachum dilexerunt,
puer vero infra pauca tempora omnes in scientia transcendit.

Accidit quodam die, ut, cum filius piscatoris cum pila quadam luderet -
et dictum piscatorem patrem suum esse credidit - , a casu filium
piscatoris cum pila laesit, ille sic percussus amare flevit, domi
perrexit et matri conquestus est dicens: "Gregorius frater meus me
percussit." Mater haec audiens foras exivit et dure arguebat eum dicens:
"O Gregori, qua audacia filium meum percussisiti, cum tamen, qualis es
et unde, ignoramus."

Ait ille: "O mater dulcissima, nonne filius tuus sum ego? Quare talia
mihi improperas?" Quae ait: "Filius meus non es et, unde sis, ignoro,
sed unum scio, quod in quodam dolio inventus fuisti; abbas te mihi ad
nutriendum dedit."

Ille cum haec audisset, flevit amare, ad abbatem perrexit et ait: "O
domine mi, diu vobiscum steti, credebam me filium piscatoris fuisse; cum
tamen non sum, et ideo parentes meos ignoro, si placet, me ad militiam
promoveas, quia hic amplius non manebo."

Ait abbas: "O fili, noli talia cogitare! Omnes monachi in domo
exsistentes miro modo te diligunt in tantum, quod post discessum meum in
abbatem te promovebunt." Ait ille: "Domine, sine dubio non exspectabo,
donec ad parentes meos pervenero." Abbas haec audiens ad thesaurum suum
accessit et tabellas, quas in cunabulo suo invenit, ei ostendit dicens:
"Nunc, fili, lege interius et, qualis es, clare invenies."

Cum vero legisset, quod inter fratrem et sororem esset genitus, ad
terram cecidit et ait: "Heu mihi, quales parentes habeo? Ad terram
sanctam pergam et pro peccatis parentum pugnabo et ibi vitam finiam.
Peto ergo, domine, instanter, ut me ad militiam promoveas."

Quod et fecit. Cum autem licentiam de recessu recepit, factus est
planctus magnus in coenobio, dolor in populo et in circuitu lamentatio.
Ad mare se transtulit et convenit cum nautis, ut eum ad terram sanctam
ducerent.

Cum vero navigassent, ventus erat eis oppositus et subito ducti sunt ad
eandem civitatem, in qua erat mater eius in castro. Qualis erat civitas
aut quod regnum, penitus nautae ignorabant.

Cum autem civitatem miles intrasset, quidam civis ei occurrebat et ait
ei: "Domine, quo tenditis?" Et ille: "Hospitium quaero." Civis vero ad
domum suam cum tota familia sua duxit et splendide eis ministravit.

Cum vero in mensa sederent, dominus Gregorius hospiti dixit: "Domine,
qualis est civitas illa et quis dominus istius terrae?" At ille:
"Carissime, unum virum valentem imperatorem habuimus, qui mortuus est in
terra sancta, qui nullum heredem praeter suam sororem post se reliquit;
quidam dux eam in uxorem petiit, quae nullo modo copulari intendit. Ille
ex hoc indignatus totum regnum istud excepta civitate ista manu forti
acquisivit."

Ait miles: "Numquid secretum cordis mei potero secure propalare?" At
ille: "Domine, etiam cum omni securitate." Qui ait: "Miles sum; si
placet, die crastina ad palatium pergas et cum senescallo sermonem de me
facias, quod, si salarium mihi dederit, pro iustitia dominae isto anno
pugnabo." Ait civis: "Non dubito, domine, quin de adventu tuo gaudebit
tot corde; die crastina ad palatium pergam et finem huius rei faciam."

Mane surrexit, ad senescallum perrexit et de adventu eius intimavit.
Ille non modicum gaudens pro domino Gregorio nuntium destinavit. Cum eum
vidisset, dominae est praesentatus et multum commendatus. Quem cum
vidisset, intime eum respexit; sed quod erat filius eius, penitus
ignorabat. Ipsa eum submersum a multis annis credidit. Senescallus in
praesentia dominae eum conduxit, ut per integrum annum ei ministraret.

Die crastina ad bellum se parat, adest dux in campo cum exercitu magno,
dominus Gregorius bellum aggreditur, omnes penetravit, quousque ad ducem
pervenit, quem in eodem loco occidit et caput eius amputavit et
victoriam obtinuit. Miles vero post haec de die in diem proficiebat,
fama eius undique circuibat, sic quod, antequam annus fuisset completus,
totum regnum a manibus inimicorum acquisivit.

Deinde ad senescallum venit et ait: "Carissime, vobis constat, in quo
statu vos inveni et ad quem statum duxi; rogo ergo, trade mihi salarium,
quia tendo pergere ad alium regnum." Ait senescallus: "Domine, plus
meruisti, quam ex conventione tenemur tibi; ideo ad dominam nostram
pergam, ut de statu ac mercede finem faciam."

Cum autem ad dominam venisset, ait: "O domina carissima, dicam vobis
aliqua verba proficua, ex defectu capitis omnia mala sustinuimus; ideo
bonum est virum accipere, per quem poterimus de cetero securi esse.
Regnum vestrum in divitiis abundat, et ideo virum propter divitias
accipere non consulo; unde ignoro, ubi melius ad honorem vestrum et
commodum totius populi poteritis virum accipere, quam dominum Gregorium."

Illa vero solebat semper respondere: "Voveo deo, quod numquam copulabor
viro." Sed ad verbum senescalli diem deliberationis constituit ad
respondendum.

Adest vero dies, cunctis audientibus domina dixit: "Ex quo dominus
Gregorius valide nos et regnum nostrum de manibus inimicorum liberavit,
eum in virum accipiam." Haec audientes gavisi sunt valde, diem nuptiarum
constituit, ambo cum magno iubilo et consensu totius imperii in
matrimonium sunt coniuncti, filius cum matre propria; sed quales essent,
utrique ignorabant. Facta est inter eos dilectio magna.

Accidit quadam die, quod dominus Gregorius ad venandum perrexit; ait
quaedam ancilla dominae: "O domina carissima, numquid dominum nostrum
regem in aliquo offendisti?" Quae ait: "In nullo. Credo, quod in mundo
non inveniuntur duo adinvicem ligati in matrimonio, qui tantum se
diligunt mutuo, sicut dominus meus et ego. Sed dic mihi, carissima,
quare protulisti talia verba?" At illa: "Omni die, quando ponitur mensa,
dominus noster rex illam cameram privatam intrat laetus; sed cum exit,
lamentationes et fletus emittit; deinde faciem lavat; sed quare hoc fit,
penitus ignoro."

Domina cum hoc audisset, cameram illam sola intravit, de foramine in
foramen intime respexit, donec ad illud foramen venit, in quo tabellae
erant, quas singulis diebus solebat legere, quomodo inter fratrem et
sororem genitus esset; et tunc amare flevit. Illae enim erant tabellae,
quae in cunabulo suo erant inventae. Domina vero cum tabellas
invenisset, statim notitiam illarum habebat, aperuit, scripturam legit
de manu propria, intra se cogitabat: "Numquam homo iste ad tabellas
venisset, nisi filius meus esset." Incepit alta voce clamare ac dicere:
"Heu mihi, quod sum nata ac in mundo educata! Utinam in die conceptionis
meae mater mea fuisset exstincta!"

Cumque esset in aula clamor, audientes milites dominae ad dominam
cucurrerunt cum ceteris et illam iacentem in terra invenerunt et per
longum tempus circa eam steterunt, antequam verbum ab ea habere
potuerunt; deinde os aperuit et ait: "Si diligitis vitam meam, statim
dominum meum quaerite!"

Milites haec audientes statim equos ascenderunt et ad imperatorem
equitabant et ei dixerunt: "Domine, regina in periculo mortis iacet."
Ille hoc audiens lusum dimisit et ad castrum perrexit, cameram, in qua
domina iacuit, intravit.

Domina cum illum vidisset, ait: "O domine, omnes exeant praeter vos, ut
nullus audiat, quae vobis dixero!" Cum autem omnes essent expulsi, ait
domina: "O carissime, de qua progenie es tu, dicite mihi!" Qui ait:
"Ista est mirabilis quaestio; scias sine dubio, quod de longinqua terra
sum ego." Et illa: "Deo voveo, quod nisi dixeris mihi veritatem, me cito
morientem vides." Qui ait: "Et ego dico tibi, quod pauper eram, nihil
habens praeter arma mea, cum quibus vos et totum regnum a servitute
liberavi." At illa: "Dic mihi modo, de qua terra es oriundus et qui
erant parentes tui, et nisi mihi veritatem dixeris, numquam cibum
gustabo." Et ille: "Vobis de veritate fateor. Quidam abbas ab infantia
me nutrivit et mihi saepius dixit, quod in quodam dolio me invenit infra
cunabulum, et ab illo tempore usque in praesens me nutrivit, quousque ad
partes istas veni."

Domina cum haec audisset, tabellas ei ostendit et ait: "Numquid tabellas
istas nosti?" Ille cum tabellas vidisset, ad terram cecidit. Illa vero
ait: "O fili dulcissime, tu es filius meus unicus, tu es maritus meus et
dominus meus, tu es filius fratris mei et meus. O fili dulcissime, in
dolio cum istis tabellis posui te, postquam peperi te. Heu mihi, quare
de vulva eduxisti me, domine deus meus, quia tot mala sunt per me
perpetrata! Fratrem meum proprium cognovi et te ex me genui. Utinam
consumpta essem ne oculus me videret! Fuissem quasi non essem de utero!"
Ad murum caput percussit et ait: "O domine deus meus, ecce filius meus,
maritus meus et filius fratris mei!"

Ait dominus Gregorius: "Credebam me evasisse periculum et iam in rete
diaboli cecidi. Dimitte me, domina, ut plangam miseriam meam! Vae mihi,
vae, ecce mater mea, amica mea, uxor mea! Ecce sic diabolus conclusit me."

Mater cum in filio tantum dolorem vidisset, ait: "O fili dulcissime, pro
peccatis nostris peregrinabor toto tempore vitae meae, tu vero regnum
gubernabis." Qui ait: "Non fiet ita! In regno mater expectabis, ego vero
peregrinabor, donec a deo peccata nostra sint dimissa."

De nocte surrexit, lanceam suam fregit, vestimentis se induit peregrini,
matri valefecit et nudis pedibus ambulavit, quousque extra regnum
pervenit, deinde ad quandam civitatem in noctis obscuritate venit ad
domum unius piscatoris, a quo hospitium pro dei amore petivit. Piscator
eum diligenter respexit et cum membrorum decentiam et corporis
dispositionem vidisset, ait ei: "Carissime, verus peregrinus non es; hoc
bene apparet in tuo corpore." At ille: "Licet vere peregrinus non fuero,
hospitium tamen dei amore nocte ista peto." Uxor piscatoris, cum eum
vidisset, pietate mota preces fundebat pro eo, ut introduceretur. Cum
autem introductus fuisset, retro ostium grabatum parari iussit, piscator
pisces cum aqua ei dedit et panem, et inter cetera ei dixit: "Tu
peregrine, si sanctitatem cupis invenire, loca solitaria deberes
accedere." At ille: "Domine, libenter hoc attemptarem, sed locum talem
ignoro." Qui ait: "Die crastina mecum pergas et ad locum solitarium te
ducam." Et ille: "Deus sit tibi merces!"

Mane vero piscator peregrinum excitavit, in tantum enim festinabat, quod
tabellas suas parvas retro ostium dimisit. Piscator cum peregrino mare
intravit, per XVI miliaria in mari navigabant, donec ad quandam rupem
pervenit habens circa pedes eius compedes, qui sine clave non poterant
aperiri; sed postquam compedes serasset, claves in mari proiecit, deinde
domum rediit.

Peregrinus iste per XVII annos in paenitentia remansit. Accidit, quod
papa moritur. Ipso mortuo venit vox desuper de caelo dicens: "Quaerite
hominem dei et illum in vicarium constituite, nomine Gregorium!"

Electores hoc audientes gavisi sunt valde, nuntios per diversas partes
mundi miserunt, ut eum quaererent. Tandem in domo piscatoris hospitati
sunt. Cum vero in cena fuissent, piscatori dixerunt: "O carissime,
multum vexati sumus per regna et castra quaerendo unum sanctum virum
nomine Gregorium, quem in summum pontificem constituere debemus et non
invenimus."

Ille vero cum de peregrino fuisset recordatus, ait: "Iam sunt XVII anni,
quod unus peregrinus nomine Gregorius in domo ista est hospitatus, quem
ad quandam rupem in mari duxi et ibidem dimisi; sed scio, quod a multo
tempore mortuus est."

Accidit, quod eadem die pisces accepit, et dum unum piscem extraxisset,
clavem, quam XVII annis in mare proiecit, infra piscem invenit. Statim
alta voce clamavit: "O carissimi, videte clavem, quam in mari proieci!
Ut spero, de labore vestro non eritis frustrati."

Nuntii haec audientes et videntes gavisi sunt valde, mane vero
surrexerunt, piscatorem rogabant, ut eos ad rupem duceret, quod et
factum est.

Cum autem ibidem venissent et eum vidissent, dixerunt: "O Gregori, homo
dei, ex parte dei omnipotentis ad nos ascende, quia dei voluntas est, ut
eius vicarius in terris constitutus sis!" At ille: "Quod deo placet,
eius voluntas fiat!"

Illum extra rupem duxerunt. Antequam civitatem intravit, omnes campanae
civitatis per se pulsabant. Cives haec audientes dixerunt: "Bendictus
altissimus, iam venit, qui Christi vicarius erit." Omnes ei obviam
processerunt et cum magno honore eum receperunt et Christi vicarium
constituerunt.

Beatus Gregorius in vicariatu constitutus in omnibus se laudabiliter
habebat. Fama eius per orbem volabat, et quod tam sanctus Christi
vicarius constitutus erat. Multi ex omnibus partibus mundi veniebant, ut
eius consilium et auxilium haberent.

Audiens vero mater eius, quod tam sanctus homo Christi vicarius factus
esset, intra se cogitabat: "Ubi iam melius potero accedere, quam ad
istum sanctum virum et vitam meam ei intimare?" Verumtamen quod esset
filius eius et maritus, penitus ignorabat. Ad Romam perrexit et Christi
vicario est confessa.

Ante confessionem nullus alium cognovit, sed papa, cum confessionem
matris audisset, notitiam eius per omnia habebat et ait: "O mater
dulcissima, uxor et amica, diabolus credebat nos ducere ad inferna et
nos evasimus dei gratia." Illa haec audiens ad pedes eius cecidit et
prae gaudio amare flevit, papa vero de terra eam levavit et in eius
nomine monasterium constituit, in quo eam abbatissam fecit, et infra
pauca tempora ambo animas deo reddiderunt.

De morte 

Legitur in chronicis, quod anno XXII ab urbe Romana condita populus
Romanus columnam marmoream in foro Romano statuerunt, et ibi imaginem
Iulii Caesaris fecerunt et super caput eius nomen Iulii scripserunt,
quia in honore ipsius factum fuit. Sed iste Iulius Caesar tria signa in
morte vel antequam moreretur accipit; centesimo enim die ante mortem
suam cecidit fulmen ante imaginem in foro et in nomine subscripto
litteram primam abrasit. Nocte vero praecedente diem mortis suae
fenestrae thalami eius cum tanto strepitu et impetu apertae sunt, ut
domum ruituram aestimaret. Eadem vero die mortis suae cum ad Capitolium
iret, datae sunt ei litterae iudicii mortis suae imminentis, quae si
statim legisset, mortem evasisset.

Quod est vigilandum contra fraudes diaboli, ne nos decipiat 

Olim erant tres socii, qui ad peregrinandum pergebant. Accidit, quod
cibaria praeter unum panem invenire non poterant, et erant famelici
valde, dixerunt adinvicem: "Si iste panis in tres partes dividatur,
unicuique pars non sufficeret ex nostris ad saturandum; habeamus ergo
sanum consilium, quomodo debeamus de isto pane disponere." Ait unus:
"Hic in via dormiemus et quilibet somnium habeat, et qui maius mirabile
viderit, ille totum panem habeat." Responderunt alii duo: "Bonum est
consilium." Et inceperunt dormire.

Ille, qui consilium dederat, surrexit et ipsis dormientibus panem
totaliter comedit, nec unicam micam sociis suis dimisit. Hoc facto
socios suos excitavit dicens: "Surgite velociter! Tempus est, ut
quilibet somnium suum dicat."

Ait primus: "Carissimi, mirabile somnium vidi, scilicet unam scalam
auream de caelo descendentem, per quam angeli descenderunt et
ascenderunt et animam meam usque ad caelum de corpore meo extraxerunt.
Quando ibi eram, patrem et filium et spiritum sanctum vidi, et tantum
gaudium circa animam meam erat, quod oculus non vidit nec auris audivit,
quod ibidem percepi; et istud est somnium meum."

Ait secundus: "Et ego vidi, quod daemones cum instrumentis ferreis ac
igneis animam meam de corpore meo traxerunt et ibidem me male
tractaverunt et dixerunt: `Quamdiu deus regnat in caelo, permanebis in
isto loco.'"

Ait tertius: "Audite somnium meum! Videbatur mihi, quod quidam angelus
ad me venit et ait: `Carissime, vis videre, ubi sunt socii tui?'
Respondi: `Etiam, domine, quia inter nos habemus unum panem dividere;
timeo, quod cum pane recesserunt.' At ille: `Non est ita; sed panis
iuxta vos est; sequamini me.' Duxit me ad portam caeli, caput meum
tantum secundum praeceptum suum infra portam posui, et vidi te; et
videbatur mihi, quod ad caelum raptus fuisti et sederes in throno aureo
et multa cibaria ac vina optima ante te; dixitque angelus mihi: `Ecce,
socius tuus abundat in omni gaudio et in cibariis, et ibidem in aeternum
permanebit, quia, qui semel regnum caeleste intraverit, exire non
poterit. Iam mecum veni, et ostendam tibi, ubi alius socius tuus est.'
Cum vero secutus illum fuissem, duxit me ad portas inferni, et ibi vidi
te, sicut dixisti, in poenis gravissimis, cum tibi antea cottidie
ministrabatur panis et vinum in magna copia, tunc a te quaesivi: `<...>,
o carissime socie, mihi displicet, quod in istis poenis iaces.' Tu vero
respondisti mihi, quod, quamdiu deus regnat in caelo, hic permanebo,
quia hoc merui. `Surge ergo cito et totum panem comede, quia amodo nec
me nec socium nostrum videbis.'

Ego vero cum vidi, surrexi et, sicut dixisti, panem comedi."

De promissionis fideli constantia 

Erat quidam imperator, in cuius imperio erant duo latrones, adinvicem
confoederati iuramento, ut nullus alium dimitteret in necessitate, sed
quilibet pro altero vitam poneret. Multa mala adinvicem perpetraverunt,
scilicet furtum et homicidium.

Accidit semel, quod unus sine altero et eo absente cum furto captus erat
et in carcere in compedibus positus. Quod audiens socius eius, alter
latro, ad eum venit et dixit: "Carissime socie, dic mihi, <...> in fide
ligati sumus." At ille: "Ut mihi videtur, mori debeo, quia comprehensus
sum cum furto. Si velles tantum facere istud, quod tibi dixero, semper
essem tibi obligatus. Uxorem et parvulos ac familiam habeo, de eis nihil
ordinavi, nec de bonis meis. Si in loco meo posses exspectare in
carcere, et hoc poteris a iudice inquirere, domi vadam et de uxore et
familia et de bonis meis ordinabo et tempore debito revertar et liberabo
te." At ille: "Istud satis fideliter adimplebo."

Perrexit ad iudicem et ait: "Domine mi, amicus meus captus est et in
carcere positus; mortem, ut credo, evadere non potest; si placet, tantum
unam petitionem a vobis peto, ut eum licentietis, quod ad domum propriam
accedere potest, ut ante mortem suam de uxore et familia poterit
disponere. Ego vero, ut de eo sis securus, loco suo in carcere remanebo,
donec venerit."

Ait iudex: "Tali die iudicium de eo ac de aliis fiet; si vero eodem die
non venerit, quid ad hoc respondebis?" At ille: "Domine, omnem
securitatem, quae tibi placet, adimplebo. Quod si non venerit, pro eius
amore mortem sustinebo." Ait iudex: "Petitionem tuam exaudiam, ita
tamen, quod te in vinculis habeam, quousque ipse redierit." Et ille:
"Bene placet mihi." Tunc iudex istum in carcere posuit et alium libere
misit abire.

Ille vero domi recessit, de uxore, prole et familia ordinavit, et tamdiu
exspectavit, quod ad tres dies iudicii, in quo omnes malefactores coram
iudice sunt praesentati, et inter alios ille, qui prompte se carceri
obtulit, pro amico suo est praesentatus.

Ait ei iudex: "Ubi est amicus tuus, qui hodie deberet redire et te
liberare ac salvare?" At ille: "Domine, spero, quod non deficiet." Iudex
vero diu exspectabat, si veniret, et non venit. Statim dedit pro
sententia, ut ad patibulum duceretur; et sic factum est.

Cum vero ad patibulum venisset, ait ei iudex: "Carissime, imputes tibi
et non mihi, quod nunc morieris. Dixisti, quod amicus tuus veniret et te
liberaret." Ait ille: "Domine, ex quo mori debeo, instanter peto, ut
ante mortem meam pulsare potero." Ait iudex: "Cuiusmodi pulsatio erit
illa?" Qui ait: "Ante mortem meam tribus vicibus clamare." Et ille:
"Mihi placet." Ille incepit alta voce clamare primo, secundo, tertio, et
respexit circumquaque, et hominem agili cursu venientem vidit a longe et
ait iudici: "Mortem meam differas! Ecce hominem venientem video. Forte
ipse est socius meus, qui me hodie liberabit."

Iudex vero cum ipsum venientem audisset, exspectavit. Et ecce socius
eius venit et ait: "O domine, ego sum ille, qui de bonis meis, uxore et
amicis meis disposui, et amicus meus interim in periculo mortis pro me
stetit. Illum libere permittas abire, quia paratus sum, pro peccatis
meis mortem sustinere." Iudex respexit eum et ait: "O carissime, dic
mihi causam, quare adivicem estis tam fideles?" Et ille: "Domine, a
pueritia quilibet alteri fidem dedit, ut in omnibus fideles essemus. Et
haec est causa, quare ipse in loco meo se posuit, quousque de domo mea
ordinassem."

Iudex ait: "Ex quo ita est, tibi mortem remitto, et sitis mihi fideles.
De cetero mecum manebitis, et de praebenda necessaria vobis providebo
per omnia." At ille: "Domine, omnem fidelitatem amodo promittimus
vobis." Iudex igitur eos recepit ad gratiam, et omnes iudicem laudabant,
qui fecit eis talem misericordiam.

De dilectione dei, quomodo omnes nos aequaliter diligit usque dum ipsum
per peccata despicimus 

Pippinus regnavit, qui quandam pulchram puellam desponsavit, quae
concepit et elegantem filium peperit, sed in partu mortua est. Duxit
aliam et ex illa etiam filium genuit, utrumque filium ad nutriendum in
longinquas partes misit. Isti duo per omnia sibi invicem erant similes.

Cum vero per longa tempora moram traherent, mater secundi filii suum
filium videre cupiebat, preces regi fundebat, ut filium suum videre
possit. Rex ei concessit, et nuntium pro duobus filiis destinavit.

Qui cum venissent, ita per omnia similes erant, licet tamen secundus
esset minoris quantitatis et aetatis, quia forte unius anni, nihilominus
tamen tantus erat secundus, quantus primus, sicut multotiens contigit,
et forte uterque patrissabat in facie et in unanimitate mentis et
corporis, ita quod regina, quis eius filius esset, ignorabat. A rege
diligenter petivit, quis illorum esset filius eius; sed rex ei indicare
noluit. Ipsa hoc audiens flevit amare.

Rex cum hoc audisset et vidisset, ait ei: "Noli flere! Ille est filius
tuus." Et demonstravit sibi filium, quem de prima uxore genuerat. Regina
hoc audiens gavisus est valde, statim totam curam dedit filio isti ad
nutriendum et de alio nihil curabat, qui erat eius proprius filius.

Rex cum hoc vidisset, dixit ei: "Quid facitis ei? Decepi vos; ille non
est filius vester, sed unus istorum est." At illa: "Quare sic mecum
agis? Indica mihi! Rogo te." Et ille: "Nolo, et haec est causa: Si
veritatem tibi dixissem, unum scilicet filium tuum velles eum diligere
et alterum odio habere, et ideo volo, quod ambos aequaliter diligas et
nutrias, et cum ad aetatem legitimam veniunt, tunc tibi veritatem
pandam, de qua gaudebit cor tuum."

Hoc audiens regina ambos peroptime nutrivit, donec ad aetatem legitimam
pervenerunt; cum autem quis esset filius eius per regem fuerat experta,
ultra modum fuit gavisa, et sic in pace vitam finierunt.

De gloria mundi et luxuria, quae multos decipit et ad interitum deducit


Olim erat quidam rex, qui habuit duos milites in una civitate; unus erat
senex, alter iuvenis. Senex erat dives et pulchram puellam propter eius
pulchritudinem in uxorem duxit. Iuvenis miles erat pauper et quandam
vetulam locupletem propter divitias accepit, quam miles non multum dilexit.

Accidit semel, quod miles iuvenis per castrum senis militis ambularet et
uxor senis militis in quadam fenestra in solario sedebat et dulciter
cantabat. Iuvenis miles cum eam vidisset, captus est in amore eius et in
animo cogitabat: "Melior esset combinatio inter me et illam iuvenculam,
quam inter ipsam et virum suum, qui est homo senex et impotens, et quod
uxor mea esset uxor eius."

Et ab illo die incepit eam diligere et clenodia dare. Domina vero etiam
miro modo eum dilexit et, quando potuit, ad eum accessit, et omnibus
viribus nitebatur, si possibile esset, in virum accipere post mortem
viri sui.

Erat autem ante fenestram castri senis militis arbor ficuum, in qua omni
nocte philomena residebat, quae dulciter cantabat, quod propter cuius
cantum domina singulis noctibus surrexit et ad fenestram perrexit, et
per magnum spatium ibidem exspectabat, ut canticum philomenae audiret.
Cum hoc percepisset vir eius, quod singulis noctibus surgeret, ait ei:
"Carissima, qua de causa de lecto singulis noctibus surgis?" Quae
respondit: "Super arborem fici omni nocte residet philomena, quae tam
dulciter cantat, quod oportet me surgere et eam audire." Miles hoc
audiens de mane surrexit et cum arcu et sagitta ad arborem fici
perrexit, philomenam occidit et cor extraxit et uxori praesentavit.
Domina videns cor philomenae flevit amare dicens: "O bona philomena,
fecisti, quod debuisti. Ego sum causa mortis tuae."

Statim nuntium ad iuvenem militem misit, nuntiando ei crudelitatem
mariti, eo quod philomenam interfecisset. Miles hoc audiens commota sunt
omnia viscera eius, et ait in corde suo: "O si constaret isti crudeli,
quantus est amor inter me et suam uxorem, peius me tractaret."

Armavit igitur se duplici armatura et castrum intravit et senem militem
occidit. Post hoc cito moritur uxor sua, et ipse cum gaudio uxorem senis
militis occisi in matrimonium duxit, et ambo longo tempore vixerunt et
in pace vitam finierunt.

De amicitiae verae probatione 

Quidam rex habuit tantum unicum filium, quem multum dilexit; qui filius
a patre licentiam accepit, ut mundum visitaret et amicos sibi
acquirerert. Qui per septem annos vagabat in mundo et post haec ad
patrem rediit. Pater gaudenter eum recepit et ab eo quaesivit, quot
amicos acquisivisset. At filius: "Tres; primum amicum plus quam me ipsum
diligo, secundum tantum sicut me ipsum, et tertium parum aut nihil."

Cui pater: "Bonum est eos probare et temptare, antequam indigeas de eis.
Porcum occide et in sacco pone et in domum amici, quem plus diligis quam
te, perge de nocte et ei dic, quod a casu hominem occidisti; et si
inventum fuerit corpus mecum, morte turpissima ero condemnatus. Rogo
modo te, sicut te semper plus quam me ipsum dilexi, succurre mihi in hac
maxima necessitate!" Quod et factum est.

At ille respondit: "Sicut eum occidisti, iustum est, ut poenae
subiaceas. Sed si corpus mecum esset inventum, forte in patibulo ero
suspensus. Verumtamen, quia amicus meus fuisti, ideo tecum pergam ad
patibulum, et postquam mortuus fueris, tres vel quattuor ulnas panni
tibi dabo ad corpus tuum involvendum."

Ille hoc audiens ad secundum amicum accessit, et illum ut primum
probavit. Ille sicut primus renuit dicens: "Credis me fatuum, quod in
tali periculo me ponere vellem? Verumtamen, quia amicus meus fuisti,
ideo ad patibulum tecum pergam et in via te consolabor, quantum potero."

Ille ad tertium amicum accessit et eum probavit dicens: "Verecundor tibi
loqui, quod numquam pro te aliquid feci et ecce nunc a casu hominem
interfeci etc." At ille: "Libenter hoc faciam et culpam mihi imponam, et
patibulum, si necesse fuerit, pro te ascendam."

Hunc expertus est meliorem amicum suum fuisse.

De conscientia nostra quae dum angustiatur ad deum per confessionem et
opera meritoria recurramus 

Refert Augustinus de civitate dei, quod Lucretia, Romana nobilissima
moribusque <pudicissima>, erat uxor Collatini, et cum ille Collatinus
Sextum nomine filium imperatoris Tarquinii ad castrum suum invitasset,
Sextus est statim captus in amore pulcherrimae Lucretiae. Tempus aptum,
quo imperator et Collatinus de Roma simul recederent, observans et ad
praedictum castrum reversus ibi pernoctavit et nocte illa non ut hospes,
sed ut hostis cubiculum Lucretiae clam ingressus, mau sinistra opprimens
pectus eius, dextra vero gladium tenens se prodidit dicens: "Sine mora
mihi consentias vel morieris!" Illa vero nullo modo consentire volebat,
dixitque Sextus: "Nisi mihi consentias, servum iugulatum nudum corpori
tuo nudo etiam te iugulato sociabo, ut per orbem fama currat Lucretiam
ob stupri causam cum servo in cubiculo iugulatam." Illa vero timens de
tali infamia coacta concessit.

Sextus vero completa libidine recessit. Ipsa vero multum dolens patrem
et maritum, fratres et imperatorem, nepotes et proconsules vocavit per
litteras, quos omnes praesentes sic alloquitur dicens: "Sextus domum
meam intravit hostis pro hospite. Scias tu, o Collatine, vestimenta viri
alieni in lecto tuo fuisse. Verumtamen licet corpus sit violatum, animus
tamen est innocens. Ideo a culpa me absolve, a poena tamen non
liberabor." Statim cum gladio occultato sub chlamyde propria manu se
transfixit.

Quo facto amici eius gladio accepto iurant per sanguinem Lucretiae omnem
progeniem Tarquinii de Roma eicere et exstirpare, quod et fecerunt.
Sextum vero auctorem criminis interfecerunt miserabiliter.

De timore extremi iudicii 

Quidam rex erat, qui statuit pro lege, quod, quicumque subito mori
deberet, mane ante ortum solis ante domum eius tubas canerent, et statim
talis vestibus nigris se indueret et sic ad iudicium veniret.

Ille rex magnum convivium fecit et omnes nobiles satrapas regni vocari
fecit, qui omnes venerunt. In convivio erant omni genere musicali
periti, qui magnum solacium convivis fecerunt ex suavi melodia, rex vero
nullum solacium nec signum laetitiae ostendit, sed vultum tristem habuit
et suspiria et gemitus emittebat.

Haec videntes convivae mirati sunt et non fuerunt ausi petere ab eo
causam tristitiae, sed dixerunt fratri regis, ut causam tantae
tristitiae indicaret, qui et fecit dicens sibi, quod omnes in convivio
mirarentur de tanta tristitia et causam libenter scirent. Ait rex: "Vade
ad domum tuam! Die crastina responsum audies." Quod et factum est. Rex
praecepit bucinatoribus, ut sequenti mane venirent ante domum fratris
sui et tubis canerent et ipsum ad eum ducerent secundum legem, quod et
fecerunt.

Audiens frater regis de mane tubas ante domum suam commota sunt omnia
viscera eius et surrexit, vestibusque nigris se induit, veniens ad
regem, qui fecit fieri foveam profundam et ultra foveam cathedram
fragilem, quae quattuor pedes fragiles habuit, et fecit fratrem suum
exui vestibus et super cathedram poni. Cum autem in cathedra esset
collocatus, ordinavit, ut gladius acutus ultra caput suum per filum
sericum penderet; deinde ordinavit quattuor homines cum quattuor gladiis
acutissimis, unam a parte ante, alium a parte posteriori, tertium a
parte dextra et quartum a parte sinistra. Cum autem sic starent, ait rex
illis quattuor: "Cum dixero, sub poena mortis gladios in eum infigite!"
Et tubas omniaque genera musicalia fecit adduci coram fratre et mensam
parari et diversa fercula apponi et ait: "O frater mi carissime, quare
tantum doles et tantam tristitiam in corde habes? Ecce optima fercula,
ecce melodia suavissima! Quare non gaudes et laetaris?" At ille:
"Quomodo potero gaudere, cum in signum mortis hodie mane sonitum tubae
ante domum meam audivi et modo corruptibili et fragili cathredra sum
collocatus? Si indiscrete me moveam, ipsa cathedra frangitur et in
puteum cado, de quo resurgere non potero; si caput meum erigo, gladius
ultra caput meum petens et cadens usque ad cerebrum me interficiet;
quattuor tortores in circuitu meo stant parati cum gladiis ad unicum
verbum vestrum me occidere; istis consideratis, si dominus totius mundi
essem, gaudere non possem."

Cui rex ait: "Iam ad quaestionem hesternam, quare non gauderem,
respondeo. Ego sum sicut tu es modo collocatus in cathedra corruptibili
et fragili, quia in corpore fragili cum quattuor pedibus
corruptibilibus, scilicet de quattuor elementis, et sub me est puteus
infernalis; ultra caput meum gladius acutus scilicet divinum iudicium
paratum animam meam a corpore separare; ante me gladius acutus scilicet
mors, quae nulli parcet et, antequam speratur, veniet, et quomodo, ubi
vel quando, penitus ignoro; a parte posteriori alius gladius paratus ad
percutiendum, scilicet peccata mea, quae in hoc saeculo commisi, parata
sunt ante tribunal me accusare; gladius a parte dextra est diabolus, qui
circuit quaerens, quem devoret, et semper est paratus animam meam
recipere et ad infernum deducere; gladius a parte sinistra sunt vermes,
quae carnem meam post mortem corrodent; cum omnia ista considero,
numquam gaudere potero; si ergo tu tantum hodie me timuisti, qui sum
mortalis, multo plus creatorem meum debeo timere. Vade ergo et noli
amplius tales quaestiones quaerere a me!"

Ille vero surrexit et gratias de vita sua regi reddidit, promittens
firmiter amodo se corrigere. Hoc audientes laudabant responsum regis.

De statu mundi actuali 

Fertur de quodam rege, cuius regnum in tam subitam devenit mutationem,
quod bonum in malum, verum in falsum, forte in debile, iustum in
iniustum est mutatum. Quam mutationem rex admirans a quattuor
philosophis sapientissimis causam huius quaesivit. Qui inquam philosophi
post sanam deliberationem ad quattuor portas civitatis pergentes,
quilibet eorum tres causas ibidem scripsit. Primus scripsit: Potentia
est iustitia, ideo terra sine lege; dies est nox, ideo terra sine via;
fuga est pugna, ideo regnum sine honore. Secundus scripsit: Unus est
duo, ideo regnum sine veritate; amicus est inimicus, ideo regnum sine
fidelitate; malum est bonum, ideo terra sine pietate. Tertius scripsit:
Ratio habet licentiam, ideo regnum sine nomine; fur est propositus, ideo
regnum sine pecuniis; corrobola vult esse aquila, ideo nulla discretio
in patria. Quartus scripsit: Voluntas est consiliarius, ideo terra male
colitur; denarius dat iudicium seu sententiam, ideo terra male regitur;
deus est mortuus, ideo totum regnum peccatoribus est repletum.

De principibus et aliis magnatibus fortiter arguendis pro eorum
forefactis 

Refert Augustinus in "de civitate dei", quod Dyonides pirata galea una
longo tempore in mari homines spoliavit et cepit. Qui cum multis navibus
iussu Alexandri fuisset quaesitus et tandem captus, et Alexandro
praesentatus, eum interrogavit dicens: "Quare mare habet te infestum?"
Ille statim respondit: "Quare te orbis terrarum? Sed quia ego hoc ago
una galea, latro vocor, tu vero mundum opprimens navium multitudine
magna, diceris imperator; sed si circa me fortuna mansuesceret, fierem
melior; e converso tu quanto fortunatior, tanto deterior."

Alexander respondit: "Fortunam tibi mutabo, ne malitia tuae fortunae,
sed meritis ascribatur." Sicque ditatus est per eum et de latrone factus
est princeps et zelator iustitiae.

De anima peccatrice per peccati lepram infecta quomodo curatur 

Quidam rex nobilis in regno suo habuit duos milites; unus erat avarus et
alter invidus. Avarus pulchram uxorem habuit, oculis omnium gratiosam,
invidus vero uxorem valde turpem et omnibus odiosam, et quandam terram
annexam militi avaro habuit, quam miles cupidus per omnia habere
desiderabat. Saepius ad eum accessit et multa ei obtulit, si terram suam
ei vendere vellet; miles vero invidus respondit se non velle vendere
hereditatem suam pro auro vel argento. Attamen ex invidia coepit
cogitare, quomodo pulchritudinem uxoris militi avaro posset denigrare,
et dixit militi avaro: "Si desideras terram meam habere, nihil pro
pretio desidero, nisi quod uxor tua mecum sit una nocte."

Qui ei annuit et uxori dixit, quae repulsam dedit primo, sed tandem per
virum inducta consensit.

At ille miles invidus, antequam ei condormiret, cum leprosa commiscuit,
hoc facto ad dominam accessit et eam cognovit, quotiens voluit. Quo
facto eidem intimavit, quod lepram incurreret, dicens, quomodo invidiam
de hoc habuisset, quod uxor sua tam turpis esset et ipsa tam pulchra.
Ideo eam sic deturpavit.

Quod audiens tristis facta est et flens amare marito suo intimavit, qui
valde tristis factus dixit uxori suae: "Do tibi consilium: Adhuc nullum
signum leprae in te apparet, hic prope extra regnum est magna civitas,
in qua est universitas, ad illam pergas et omnibus venientibus sis
communis, et qui prius ad te accessit, infirmitatem recipiet et ab omni
lepra curaberis."

Quod factum est. Venit filius imperatoris adamando eam fecitque eam
venire ad se et eam rogavit, ut ei consentiret. Quae negavit dicens:
"Absit a me, ut ego paupercula sim concubina filii imperatoris!" At ille
magis ac magis eam propulsavit, ut ei consentiret. Illa cogitavit: "Hic
filius imperatoris si lepram incurreret, magnum damnum esset." Et ei
proposuit, quomodo incideret in lepram, si eam cognosceret. At ille
nolens desistere eam cognovit et lepram incurrit.

Altera die sentiens se liberatam ad patriam perrexit dicens ei: "Si vos
contingat lepram incurrere, ad me declinate, et ego vobis in quantum
possum de necessariis providebo."

Post hoc non diu filius imperatoris leprosus factus est et tantum
verecundabatur, quod nocte nullo sciente ad dominam ivit, ubi manebat.
Hoc domina percipiens dixit marito suo: "Ille est, qui per me infectus
est, et ego a lepra liberata sum." Qui videns eum turpiter infectum
flevit amare, cameram sibi ordinavit, in qua solitarius manebat, et
domina personaliter ei ministrabat et in eodem loco septem annis manebat.

Accidit, quod in septimo anno erat calor intolerabilis et leprosus vas
magnum cum vino pro refocillatione habebat, et quidam serpens in horto
exsistens vas intravit et se balneavit et in profundum post lotionem
iacuit. Leprosus cito a somno expergefactus multum sitiebat, vas cum
vino accipiens ipso ignorante serpentem inbibit. Post hoc serpens omnia
interiora eius coepit rodere tam graviter, quod leprosus gemitus et
suspiria dabat. Domina ei maxime compatiebatur, et passio illa durabat
per tres dies continue.

Quarto die vomitum fecit, et cum vomitu et veneno interiori serpentem
proiecit. Statim dolor cessabat; de die in diem paullatim species leprae
ab eo recessit, et post septem dies caro eius ab omni lepra est curata,
sicut caro pueri, de quo domina multum est gavisa, et vestimentis
pretiosis ipsum induebat, dextrarium optimum ei dedit, et ad imperium
perrexit, ubi cum honore est receptus, et post mortem patris regnavit et
vitam in pace finivit.



Lucius in Roma regnavit prudens valde; qui habebat filiam pulcherrimam,
quam multum dilexit. Erat quidam miles in curia, qui puellam miro modo
dilexit, et cum eam solam vidisset, ait ei: "Carissima, miro modo te
diligo. Quid tibi dabo, quod possum una nocte tecum dormire?" Quae ait:
"Mille marcas florenas." Ille vero concessit et ei dedit.

Cum nox adesset, miles lectum intravit et statim dormire coepit, puella
vero simili modo post eum. Miles per totam noctem dormivit nec a somno
excitatus est. Mane vero cum sol oriretur, puella se vestimentis induit
et eum a somno excitavit. Et ille: "O bona puella, intra lectum!" Quae
ait: "Non facio tibi, carissime, iniuriam, tecum conveni pro mille
marcis florenis, ut tecum tota nocte dormirem; hoc fideliter implevi.
Sed tu fuisti ita ruralis, quod semel faciem tuam ad me non vertisti, et
ideo de incurialitate te comprendo." At ille: "Somnum cepi et per hoc
deceptus fui; sed rogo, ut ad me iam intres." At illa: "Certe non faciam."

Ait miles: "Quid tibi dabo, ut secunda vice possum tecum dormire?" Quae
ait: "Tantum sicut prius." Ille vero concessit.

Cum vero nox adesset, miles lectum intravit et statim dormivit et per
omnia fecit sicut prius. Miles vero ultra quam credi potest dolens dixit
puellae: "Dic mihi, bona puella, quomodo tecum dormiam tertia nocte!"
Quae ait: "Certe pro mille marcis florenis." Ille assensit. Miles intra
se cogitabat: "Primo perdidi mille marcas florenas, secundo terras meas
obligavi pro aliis milibus, iam vero oportet me acquirere per aliquam
viam, si debeo habere puellam."

Perrexit ad quandam civitatem et obviavit uni mercatori et ait ei:
"Domine, potes mihi mille marcis florenis commodare in necessitate?" Qui
ait: "Quam securitatem mihi praestabis?" Et ille: "Quidquid vis." Cui
mercator: "Volo, ut chartam de proprio sanguine tuo facias sub tuo
sigillo, quod, si unum diem constitutum inter nos frangas, sine
condicione potestatem habeam tantum de carnibus tuis scindere ac a
corpore vellere, ubicumque mihi placeat in tuo corpore, ita tamen, quod
carnes tuae pecuniam meam ponderent." At ille: "Mihi bene placet."
Statim fecit sibi chartam de proprio sanguine suo sigillatam cum suo
sigillo. Hoc facto tradidit mercatori chartam et recepit pecuniam.

Miles cum pecuniam accepisset, intra se cogitabat: "Si illam pecuniam
perdidero sicut priorem, ero pauper perpetuo."

Perrexit ad quendam philosophum et ait ei: "Bone magister, tibi habeo
secretum pandere quoddam, et filiam imperatoris diligo et cum ea
conveni, ut mecum una nocte dormiret pro mille marcis florenis. Et prima
nocte et secunda dormivi et sic voluntatem in nullo implevi. Iam
pecuniam a quodam mercatore mutuavi et, si illam sicut prius perdidero,
confusus sum ego. Iam ad te veni, ut sciam, quomodo possim me ipsum
salvare a dormitione, ne tam leviter amittam, quod tam care mutuavi."

Ait philosophus: "Inter coopertorium puellae et linteamen, dico tibi,
iacet una charta habens illam virtutem, quod, quicumque intrat lectum,
statim oppressus sit somno, donec a puella excitetur. De hoc sum
expertus, quia chartam ordinavi. Sed dicam tibi, quomodo habeas puellam.
Antequam ascendas lectum, chartam diligenter quaeras private, et cum
inveneris, longe a lecto proicias et tunc audacter intra et voluptatem
tuam obtinebis."

Miles vero perrexit ad puellam, tradidit ei pecuniam. Cum vero nox
adesset, miles vestimenta deposuit et, antequam lectum ascenderit, inter
coopertorium et linteamen chartam invenit, quam longe a lecto proiecit.
Hoc facto lectum ascendit et se finxit dormire.

Puella vero simili modo vestimenta deposuit et ignorans, quod charta
fuisset ablata. Statim autem cum lectum ascendisset, miles manum ad eam
posuit. Puella autem ait: "O domine, decepta sum, totam pecuniam, quam
mihi dedisti, tibi reddam, et me illaesam permittas abire!" Qui ait: "In
vanum loqueris." Quae ait: "Tibi pecuniam duplicabo." Ait miles: "Et si
imperium patris tui mihi dares, tibi non concedam." Fecit cum ea
voluntatem suam.

Statim conglutinata est anima puellae cum eo et ultra modum eum dilexit,
miles vero in tantum eam adamavit, quod transiit unam quindenam ultra
diem constitutum inter illum et mercatorem et tradidit oblivioni,
quomodo mercatori esset obligatus.

Cum autem semel in lecto suo iacuisset, ad memoriam reduxit, quomodo
mercatori obligatus esset. Suspiria, gemitus et fletus misit. Audiens
haec puella ait: "O domine, quid est tibi? Cur tantum affligitur anima
tua?" Qui ait: "Heu mihi, tantum te dilexi, quod pro tuo amore filius
mortis sum!" At illa: "Dic, quomodo!"

Respondit miles: "Obligatus sum uni mercatori in tali forma: Defecit
mihi pecunia, ut tibi solverem, mutuavi ab uno mercatore mille marcas
auri, ita quod, si non solverem die assignata, ipse potestatem haberet,
ubicumque vellet, in toto corpore meo tantum pondus de carnibus meis
abscidere. Quindena iam transiit de conventione, propter nimium amorem,
quem habeo ad te, oblitus fui et haec est causa doloris mei." At illa:
"Noli tantum contristari, ad illum perge et pecuniam eius ei duplica! Si
vero ei non placuerit, quaere, quidquid ei placeat, et hoc ego tibi dabo."

Miles hoc audiens ad mercatorem perrexit et eum satis honorifice
salutavit dixitque ei: "Domine, diem meum non tenui, igitur graviter
deliqui et pro delicto tibi pecuniam duplicabo." Ait mercator:
"Carissime, scire debes, quod conventionem meam servare volo, quam per
litteras es mihi obligatus." Qui ait: "Si ergo ad hoc non vis assentire,
pete a me, quantum volueris, et obtinebis." Ait mercator: "Quid verba
multiplicias? Iam dixi tibi, crede mihi, conventionem asscriptam inter
nos habere volo." Statim fecit eum capi et ad iudicium duci. Lex autem
erat, quod, sicut homo voluntarie se obligaret, ita et iudicium reciperet.

Interim puella exploratores habebat, quomodo de amasio suo tractaretur.
Exploratores revertentes nuntiaverunt ei, quod ad iudicium ductus
fuerit. Puella hoc audiens ait intra se: "Si ille morietur, ego ero rea;
non fiet ita." Statim crines capitis sui perscidit ad modum viri, vestes
mulieris mutavit et sicut vir per omnia se praeparavit ascendensque
dextrarium ad iudicium equitavit. Cum autem iudex eam vidisset, notitiam
eius in nullo habebat, quia credebat eam esse virum. Et dixit ei:
"Carissime, unde venis?" Quae ait: "De partibus marinis venio a causa,
per istam civitatem transitum feci et a viris fide dignis audivi, quod
quidam miles hic inter vos per quendam mercatorem male sit tractatus, et
ideo iudicium intravi, ut militem a morte liberarem."

Ait iudex: "Carissime, illum iuvare non potes, quia lex huius regni
dictat, quod, sicut homo se voluntarie obligaverit, sic sine
contradictione iudicium recipiat, si conventionem non impleverit. Miles
iste convenit cum mercatore illo pro quadam summa pecuniae, quod, si non
solveret die statuto, habeat potestatem plenariam in toto corpore,
ubicumque ei placuerit, tantum pondus, quantum sit de pecunia,
abscidere, et ideo hoc nullo modo potest fieri, nisi occidatur."

At illa: "Domine, si mercator hoc tantum concederet, ut vita eius redimi
posset, numquid tibi placeret?" Qui ait: "Peroptime."

Conversa puella ad mercatorem ait: "Care, quid prodest tibi, si
occidatur ille? Nonne melius est tibi, aurum et argentum recipere pro eo
pro tua voluntate, quam mortem eius videre?" Ait mercator: "Bone domine,
si posses mihi totum imperium dare, vitam eius non concederem." Quae
ait: "O bone mercator, ex quo iudex vitam eius desiderat, fac tu
similiter!" At ille: "Quod dixi, dixi et hoc in corde meo affirmavi."
Quae ait: "Domine iudex, ex quo ita est, quod nec prece nec pretio iste
mercator potest flecti, peto instanter, ut legem exerceas tam pro milite
quam pro mercatore." Dixit iudex: "Quidquid lex iubet, hoc implebo."

Ait illa mercatori: "Dic mihi, in qua parte corporis carnes eius velis
abscidere!" Et ille: "In pectore, ubi cor iacet." Quae dixit iudici:
"Domine mi, coram omnibus dixisti, quod iustitiam velis tenere pro
milite sicut pro mercatore. Ex quo ita est, peto instanter beneficium
legis. Rex dicit, quod, quicumque sanguinem alicuius effuderit, sanguis
eius pro eo effundatur. Miles iste tantum conventionem fecerat de
carnibus abscindendis, non de effusione sanguinis. Tu ergo mercator
impleas conventionem tuam, ubicumque volueris in toto corpore eius, sed
videas, ne sanguinem eius effundas, quia, si hoc feceris, beneficium
legis recipies."

Dicit ei mercator: "Ex quo ita est, da mihi pecuniam meam, et tibi
remitto omnem actionem, quam contra te habebo." Quae ait: "Dico tibi,
quia non denarium ab eo obtinebis. Coram omnibus tibi obtuli et
renuisti." Et conversa ad iudicem ait: "Carissime, da iudicium!" Qui
ait: "Vita est salvata militis; numquam evelli potest sine sanguinis
effusione, de mentionem fecit in conventione; et quia mercator renuit,
quod suum erat, transeat ergo sine solutione."

Illa cum hoc audisset, gratias iudici reddidit et ait: "Domine, ad
dominum te recommendo", exivit et equum ascendit et domum equitavit.
Omnes autem iuxta iudicem sedentes dixerunt: "Miles iste recendens miro
modo et sapienter militem illum salvavit, et omnes credebant eam esse
virum. Finito autem iudicio omnes recesserunt et mercator ad domum suam
confusus abiit. Miles autem ad domum puellae ivit.

Illa autem interim ornavit se sicut prius ad modum mulieris et
amplexatus est eum et ait: "Carissime, quomodo evasisti hodie?" Qui ait:
"Ego eram adiudicatus morti et subito intravit quidam miles iuvenis
valde et sapiens et generosus et eloquens, qui per sapientiam suam me
liberavit et hoc non obstante ita sapienter loquebatur, quod etiam nihil
mercatori teneor solvere, quia iudex pro me sententiam dedit et mercator
sine solutione abiit." Dixit puella: "Ex quo te deus per sapientiam
huius militis salvavit, quare ipsum ad prandium non vocasti?" Respondit
miles: "Subito intravit et finito iudicio exivit nec postea potui ipsum
videre." Respondit iuvencula: "Si eum videres, numquid notitiam eius
haberes?" Qui dixit: "Optime." Illa cameram intravit et sicut prius se
ornavit; quo facto exivit. Miles cum eam vidisset, ultra quam credi
potest gaudebat et osculatus est eam et ait: "Benedicatur hora, in qua
fuisti nata." Post hoc cum magno iubilo eam in uxorem duxit et in pace
dies suos finierunt.



Theodosius in civitate Romana regnavit prudens valde et potens; qui tres
filias pulchras habebat, dixitque filiae seniori: "Quantum diligis me?"
At illa: "Certe plus quam me ipsam." Ait ei pater: "Et te ad magnas
divitias promovebo." Statim ipsam dedit uni regi opulento et potenti in
uxorem.

Post haec venit ad secundam filiam et ait ei: "Quantum diligis me?" At
illa: "Tantum sicut me ipsam." Imperator vero eam cuidam duci tradidit
in uxorem.

Et post haec venit ad tertiam filiam et ait ei: "Quantum me diligis?" At
illa: "Tantum sicut vales et non plus neque minus." Ait ei pater: "Ex
quo ita est, non ita opulenter ero maritare sicut et sorores tuae."
Tradidit eam cuidam comiti in uxorem.

Accidit cito post haec, quod imperator bellum contra regem Aegypti
habebat. Rex vero imperatorem de imperio fugabat, unde bonum refugii
habere non poterat. Scripsit litteras anulo suo signatas ad primam
filiam suam, quae dixit, quod patrem suum plus quam se ipsam dilexit, ut
ei succurreret in sua necessitate, eo quod de imperio expulsus erat.
Filia cum has litteras eius legisset, viro suo regi casum primo
narrabat. Ait rex: "Bonum est, ut succurramus ei in hac sua magna
necessitate. Colligam exercitum meum et cum toto posse meo adiuvabo
eum." Ait illa: "Istud non potest fieri sine magnis expensis. Sufficit,
quod ei concedatis, quamdiu est extra imperium suum, quinque milites,
qui ei associentur." Et sic factum est. Filia patri rescripsit, quod
aliud auxilium ab ea habere non posset nisi quinque milites de sumptibus
regis in societate sua.

Imperator cum hoc audisset, contristatus est valde et infra se dicebat:
"Heu mihi, tota spes mea erat in seniore filia mea, eo quod dixit, quod
plus me dilexit quam se ipsam, et propter hoc ad magnam dignitatem ipsam
promovi." Scripsit statim secundae filiae, quae dixit "Tantum te diligo
quantum me ipsam", quod succurreret ei in tanta necessitate. At illa cum
audisset, viro suo denuntiabat et ipsi consiliavit, ut nihil aliud ei
concederet nisi victum et vestitum, quamdiu viveret, honeste pro tali
rege, et super hoc litteras patri suo rescripsit.

Imperator cum hoc audisset, contristatus est valde, dicens: "Deceptus
sum per duas filias. Iam temptabo tertiam, quae mihi dixit 'Tantum te
diligo, quantum vales.'" Litteras scripsit ei, ut ei succurreret in
tanta necessitate, et quomodo sorores suae ei respondebant. Tertia filia
cum vidisset inopiam patris sui, ad virum suum dixit: "Domine mi
reverende, mihi succurre in hac necessitate! Iam pater meus expulsus est
ab hereditate sua." Ait ei vir eius: "Quid vis tu, ut ei faciam?" At
illa: "Exercitum colligas et ad debellandum inimicum suum pergas cum
eo!" Ait comes: "Voluntatem tuam adimplebo."

Statim collegit magnum exercitum et sumptibus suis propriis cum
imperatore perrexit ad bellum. Victoriam obtinuit et imperatorem in
imperio suo posuit. Tunc ait imperator: "Benedicta hora, in qua genui
filiam meam iuniorem. Ipsam minus aliis filiabus dilexi et mihi in magna
necessitate succurrit, et aliae filiae meae defecerunt, propter quod
totum imperium reliquero post decessum meum filiae meae iuniori." Et sic
factum est. Post decessum patris filia iunior regnavit et in pace vitam
finivit.Anno 72 ab urbe condita Joachim et Anna jugales Mariam genuerunt
que fuit mater domini nostri Jesu Christi.
Anno 84 ab urbe condita incarnatus est Johannes Baptista.
Anno suprascripto natus est Jo. Baptista.
Anno suprascripto 84 Christus filius dei vivi incarnatus est.
Anno suprascripto domini mater visitavit Elisabet.
Anno 85 ab urbe condita natus est Christus.
Anno domini 32 idem Johannes Baptista decolatus fuit.
Anno domini 43 Bernardus primo in Roma verbum Dei predicavit et
convertit Clementem et factus est idem Bernardus episcopus Mediolani
et ordinavit ecclesiam mediolanensem metropolitanam totius Lumbardie.
Anno domini 57 tempore Neronis imperatoris floruit beatus Sirus
episcopus papiensis et beatus Teropes episcopus pisanus.
Anno domini 64 passus est beatus Jacobus Alfeus.
Anno domini 69 passi sunt Petrus et Paulus et idem Paulus conversus
est ad fidem eo anno quo Christus resurrexit et triginta annis
predicavit fidem Christi.
Anno domini 100 Johannes evangelista in Christo requievit.
Anno domini 131 undecim millia virgines floruerunt.
Anno domini 208 floruit beatus Laurentius levita et martir.
Anno domini 380 floruerunt beati Ambrosius Hieronimus et Augustinus,
Bassianus episcopus laudensis, Guidentius episcopus novariensis
et Josaphat filius regis.....
Anno domini 425 defunctus est beatus Augustinus cum esset annorum
76 et eodem anno floruerunt septem dormientes annis 194 in monte cilon
dormiverunt et nomina eorum fuerunt Maximianus, Dionisius, Matteus,
Johannes, Serapion, Martinianus et Constantinus.
Anno domini 471 apparuit Merlinus vates in Britania ex filia regis
sanctimonialis cum qua demon concubuit.
Anno domini 801 imperavit Carolus Magnus filius Pipini et obsedit
in papia Desiderium regem logombardorum (sic). tunc eo tempore fuerunt
Rolandus Rinaldus et alii paladini.
Anno domini 900 presbiter Alexander de mondociis fecit edifficare
ecclesiam sancti Georgii ad putheum album et anno domini 1172 ad
petitionem nobilium de mendociis existente archiepiscopo........ fundavit
ecclesiam sancte Marie ad passarellam, sanctorum Petri ad ortum
Pauli et Martini in compedo et donavit suprascriptis ecclesiis.
[Dicit cronica Gothofredi de Bussero quod civitas mediolanensis fuit
constructa per annos CC post Romam, anno tertio post Pergamum,
Brixiam et Papiam. - Ulterius Gothofredus de Busero dicit in cronica
quod Breno regulus construxit civitatem mediolanensem, pergamensem,
brixiensem et papiensem anno ante Christi nativitatem DCCLXII, anno
post Romam CC].
Anno XVI Octaviani Augusti natus est dominus noster Jesus Christus
et isto tempore floruit Virgilius poeta et sub Tiberio Cesare dominus
noster Jesus Christus crucifixus fuit anno XXXIII imperii ejus.
Anno domini 19 Jo. Baptista cepit predicare.
Anno domini 29 obiit Ovidius Naso in exilio.
Anno domini 30 baptizatus est Christus.
Anno domini 32 Jo. Baptista fuit decollatus.
Anno domini 33 dominus noster Jesus Christus est crucifixus die 25
martii et Stephanus lapidatus.
Anno domini 34 die 3 ante kalendas januarii Jacobus Alfei consecratus,
et die 7 ante kalendas februarii in Damascho conversio sancti
Pauli apostoli. tunc Petrus tenuit sacerdotium annis 4 in partibus
orientis.
Anno domini 37 Petrus factus episcopus Antiochie ubi sedit annis 7
eo anno Tiberius missit Pilatus ad vineam ubi se occidit.
Anno domini 40 Matheus scripsit evangelium.
Anno domini 41 Jacobus Alphei precipitaus est, unde postea
claudicavit.
Anno domini 42 obiit domina sancta Maria mater et genitrix Dei.
Anno domini 44 fuit fames valida; eo anno Marcus scripsit
evangelium.
Anno domini 46 Petrus factus est episcopus Rome et Barnabas
Mediolani et Apolinaris Cremone; sed prius Barnabas fuit episcopus
Mediolani quam Petrus Rome.
Anno domini 47 Lazarus Maria Marta et Maximianus....
Anno domini 49 Paulus et Barnabas venerunt Jherusalem.
Anno domini 61 passus est Longinus et eo anno Paulus venit
Romam.
Anno domini 62 passus est Thimoteus Pauli discipulus.
Anno domini 64 passus est Jacobus Alphei die 7 ante kalendas
aprilis.
Anno domini 65 passus est Marchus evangelista.
Anno domini 70 passus est Seneca philosopins.
Anno domini 72 passi fuerunt Petrus et Paulus, Maximianus, Celsus,
Protasius et Gervasius.
Anno domini 73 destructa est Jherusalem.
Anno domini 76 natus est sanctus Sirus.
Anno domini 77 obiit Martha et post annos X obiit Marcella.
Anno domini 78 in pascha majori obiit Magdalena in urbe Aquensi.
Anno domini 84 passi sunt Thadeus et Simon.
Anno domini 85 Johannes Evangelista passus est in oleo ferventi.
Anno domini 89 obiit Maria mater Johannis Evangeliste in urbe
Jerosolima et eo anno obiit idem Johannes apostolus.
Anno domini 110 Plinius orator et istoricus florebat qui mitigavit
Trajanum imperatorem in christianos sevientem.
Anno domini 121 passi sunt Ariopagita et ejus sotii.
Anno domini 125 floruit Secundus philosophus qui philosophabatur
omni tempore silentium servans; causa autem illius in suo libro
demonstrat.
Anno domini 130 primitus celebrata fuit missa in ecclesia grecorum
que ante fiebat hebraice. In eo anno Aquilia genere ponticus videlicet
secundus interpres mosaice legis claruit.
Anno domini 134 passus est sanctus Pieganus episcopus.
Anno domini 140 passa est sancta Simforiana cum 7 filiis suis.
Anno domini 145 floruit Pompeus Trogus natus ispanus qui totius
orbis historias a tempore Ninii regis asiriorum usque ad monarchiam,
latino sermone deduxit per annos 44.
Anno domini 147 Galienus medicus ortus de Pergamo Rome claruit.
Anno domini 153 obiit sanctus Sirus Papie episcopus.
Anno domini 160 passa est sancta Potentiana virgo.
Anno domini 170 papa Anicetus ordinavit ut clericus haberet barbam
clericatam et non mitriatam.
Anno domini 171 floruit Egisippus scriptor istoriarum.
Anno domini 186 passus est in Mediolano sanctus Franciscus (?).
Anno domini 223 apud Coloniam passe sunt undecim milia virgines.
Anno domini 240 Origenes scriba in Alexandria floruit. eo tempore
floruit affricanus inter scriptores ecclesiasticos nominatissimus.
Anno domini 254 passi sunt Laurentius et Hippolitus.
Et septem dormientes ceperunt dormire.
Anno domini 290 passi sunt Marchus et Marcellianus et natus est
sanctus Martinus.
Anno domini 297 obiit sancta Anastasia, sancta Christiana, sanctus
Blasius et sanctus Vitus.
Anno domini 308 passa est sancta Agnes.
Anno domini 309 passa est sancta Lucia et passi sunt sancti Fidelis,
Erasmus, Carpopharus et sancta Euffemia.
Anno domini 314 Magi ducti sunt Mediolanum.
Anno domini 317 obiit Maria egiptiacha.
Anno domini 322 obiit sanctus Zeno Verone episcopus.
Anno domini 331 inventa est sancta Crux a beata Helena.
Anno domini 335 passa est sancta Chatelina: eodem tempore floruit
Paulus primus eremita.
Anno domini 343 vel 345 obiit sanctus Nicolaus et ductus est in
barcham.
Anno domini 360 passi sunt Gordianus et Ciprianus. eo tempore
fuit Merlinus profeta anglorum.
Anno domini 364 passus est sanctus Donatus episcopus. eo tempore
passi sunt Johannes et Paulus.
Anno domini 372 corpora sanctorum Andree et Luce sunt delata
in Constantinopolim.
Anno domini 375 floruit sanctus Antonius.
Anno domini 378 sanctus Bassanus factus fuit primus episcopus
laudensis.
Anno domini 391 inventa sunt corpora sanctorum Nazarii et Celsi
et obiit sanctus Martinus Turoni episcopus et fuerunt dicta corpora per
beatum Ambrosium deducta in ecclesiam sancti Nazarii.
Anno domini 392 die 3 apprilis obiit beatus Ambrosius episcopus
Mediolani cui successit sanctus Simplicianus. de quo dixit Augustinus
quod in eo lucebat gratia divina. qui anno domini 390 obiit die XVI
augusti.
Anno domini 398 obiit sanctus Alexius.
Anno domini 400 inventum fuit caput Johannis Baptista. in castello
Emaus natus est puer ab umbilico sursum divisum ita ut haberet duo
capita et duo pectora quodlibet habens proprios sensus uno videlicet
comedente et dormiente, altero non comedente nec dormiente, et preter
quam duobus annis preteriissent unus mortuus est, alter post mortem
istius usque in tertiam diem vixit.
Anno 404 Donatus episcopus opere salive occidit draconem quem
vix octo iuga bovum poterant trahere.
Anno domini 412 Laude obiit sanctus Bassianus. eo tempore Roma
capta fuit a Gottis.
Anno domini 420 obiit sanctus Augustinus.
Anno domini 425 obiit sanctus Johannes os auri patriarcha
constantinopolitanus.
Anno domini 431 obiit sanctus Jheronimus.
Anno domini 448 in Effesi resurrexerunt 7 dormientes qui dormiverunt
annis 194.
Anno domini 450 Listros teutonicus Gottorum cum magno exercitu
ingreditur in Hispaniam.
Anno domini 456 Boetius decollatus fait Papie.
Anno domini 460 Attila pugnavit in Alemannia et mortui sunt 1380.
eo anno ordinatum fuit festum sancti Petri ad vincula in kalendis
augusti.
Anno domini 460 Attila rex rapuit Mediolanum, Papiam et multas
urbes christianorum: postea Eusebius archiepiscopus reconciliavit Ecclesias
Mediolani in medio octobris.
Anno domini 464 sanctus Abondius fuit episcopus Cumarum.
Anno domini 467 ab Alexandria ductum fuit corpus sancti Marci in
Venetiis et eo anno passa est sancta Margarita.
Anno domini 470 obiit Arturius rex Britannie qui Francie dominabatur
et Flandrie Normandie Dacie et certarum insularum. tunc Agimundus
rex lombardorum cum esset in Paonia apud lamam idest piscinam
septem pueros invenit in pessina quos quidem meretrix uno
partu habuerat et ad negandum proiecerat quorum unus Lanusus est
vocatus qui postea fuit rex lombardorum.
Anno domini 475 Domatius rex gottorum cepit Papiam et eam igne
et ferro destruxit.
Anno domini 480 Marcellus in Britaniam figit.
Anno domini inventa sunt ossa sancti Barnabe cum evangelio quod
sanctus Marcellus scripsit.
Anno domini 500 obiit sanctus Leonardus et sanctus Remigius.
Anno domini 510 Ludovicus rex Francie baptizatus et Sigismondus
fecit edifficare ecclesiam sancti Mauritii.
Anno domini 522 obiit sanctus Bibo.
Anno domini 524 obiit sancta Brigida.
Anno domini 523 omnis pulchritudo urbis Antiochie exterminata fuit
per terremotum.
Anno domini 526 Francia convertitur et baptizatur.
Anno domini 540 Arator poeta subdiaconus pape claruit qui per metrum
fecit actus apostolorum. eo tempore claruit Priscianus. circa hec
tempora facta est mortalitas apud Constantinopolim; ideo constituta est
solemnis purificatio domine sancte Marie.
Anno domini 560 tanta fames fuit per totam Italiam quod matres
comedebant filios. eo tempore Cassiodorus claruit.
Anno domini 565 obiit sanctits Benedictus.
Anno domini 570 rex Lambertus destruxit Mediolanum in die sancti
julii. eo anno fuit translatio sancti vit....
Anno domini 575 quatuor gotti fatti sunt christiani. tunc..... tiberius
fuit imperator.
Anno domini 578 regina rodelinda et alboinus ejus filius rex lombardorum
die 2 aprilis in Italiam venit. Mediolani tunc temporis erat
fames valida et mortalitas.
Anno domini 592 tante pluvie fuerunt quante fuerunt unquam et
deluvium et clades fuerunt.
Anno domini 600 in loco uno quedam mulier infantem unum peperit
sine oculis, brachiis et manibus: a lumbis infra erat ut cauda pilis.
eo anno in nilo flumine apud insulam deltam sirene in specie hominis
et mulieris vise sunt ab exercitu romanorum usque ad meridiem.
Anno domini 600 a quadam cruce facta fuerunt magna miracula unde
tunc ceperunt consecrare ecclesias, nam ante tantum altaria
consecrabantur.
Anno domini 605 obiit sanctus Johannes elemosinarius patriarcha
Alexandrie. eo anno Gulfus lumbardus rex destruxit Cremonam die 11
kalend. septembris.
Anno domini 610 claruit sanctus Lupus episcopus.
Anno domini 612 Rome facte fuerunt lettanie maiores.
Anno domini 623 in Jherusalem fuit exaltatio sancte crucis que
translata est in Jherusalem per Carolum imperatorem. tunc Macometus
propheta saracinorum fuit eo anno 623.
Anno domini 623 Carolus imperator in romano imperio subjecit Saracenos
qui fuerant sub regno persarum. tunc Macometus princeps saracinorum
moritur.
Anno domini 627 passus est Anastasius monachus.
tunc floruit sanctus Isidorus.
tunc obiit Tedolina (sic) regina Modoetie.
Anno domini 630 floruit sanctus Gallus. et tunc floruit sancta Amelia
abatissa Parisiis que obiit 4.o octobris. et eo anno floruit sanctus
Columbanus.
Anno domini 639 saracini destructa Jherusalem capiunt Antiochiam.
Anno domini 649 saracini occupaverunt affricam.
Anno domini 650 natalis archiepiscopus Mediolani consecrare fecit
ecclesiam sancti Georgii in pallatio.
Anno domini 651 obiit sanctus Gregorius papa.
Anno domini 660 Constantinus postquam martirizavit Martinum
papam Romam venit et quicquid erat Rome ad ornatum ecclesiarum
secum detulit in Siciliam et ivit Constantinopolim occisurus catolicos et
eo anno venit dominare lumbardos, sed non potuit. tunc ivit Romam et
diripuit tesaurum Ecclesie ut ferret Constantinopolim qui cum esset in
ecclesia in balneo a suis occiditur.
Anno domini 660 Paulus civitates et pontes in Francia et in Borgondiam
resarari impetravit.
Anno domini 660 Carolus Martellus ecclesias spoliabat et militibus
decimas confirmabat unde male mortuus est prout meruerat.
[Isto tempore scilicet Christi anno 680 secundum cronicam Gothofredi
de Bussero, tanta fuit in civitate papiensi pestilentia atque hominum
depopulatio, ut hominibus per juga montium fugientibus, in civitate
arbores nascerentur atque fructeta].
[Tempore isto per censuram ecclesiasticam cogente imperatore, archiepiscopus
ravennatis papam romanum suum recognovit superiorem
et a papa petiit suam consacrationem, et dicit cronica Gothofredi de
Bussero quod hoc fuit anno Christi 681].
Anno domini 700 floruit sanctus Sigismundus filius regis Guidebaldi.
Anno domini 726 sanctus Gregorius papa excomunicavit imperatorem
Bertonem qui comburi fecit imagines sanctorum.
Anno domini 725 sedebat Theodoricus archiepiscopus mediolanensis.
sedit annis XIIIJ et jacet in monasterio horono cum sorore sua Orona.
iste episcopus exposuit offitium matutinale.
Anno domini 736 quidam sirus pseudo Christus judeorum multos
seduxit.
Anno domini 740 factum est monasterium horonum Mediolani.
Anno domini 744 Constantinus quintus imperator infidelis graviter
prosequitur ecclesiam quia erat interfectus a demone.
Anno domini 750 Orach rex lombardorum cum uxore et filiis suis
relicto mundo monasterialem indutus est habitum.
Anno domini 769 Astulphus rex lombardorum tributum exigit a
romanis unde papa Stephanus sanctus auxilium petiit a Pipino qui veniens
cum franchis vincerunt exercitum Astulphi regis lombardie.
Anno domini 770 Desiderius rex lombardorum fecit fieri monasterium
sancti Petri de Chivate.
Anno domini 780 imperator constantipolitanus solo nomine fere
imperabat persequutor saracinorum.
Anno domini 780 Aurelius dictus Albinus Abas sancti dionisii Parisiis
moritur. Caruli hic genere anglico erat philosophus et morum honestate
preclarus, a quo Carolus didicit omnes septem literales artes.
Anno domini 781 passi sunt Amantius et Amicus de mense octobris.
Anno domini 783 factus est imperator Constantinus sextus, qui solum
imperavit annis quinque et cum Irena matre sua annis X. sed quia ille
eam deposuit, ipsa fecit eum exulari; ideo illa sola imperavit annis III.
his temporibus sol non apparuit diebus XVII. tunc quedam aurea lamina
in Constantinopoli est inventa in quodam sepulchro cum quodam defuncto
et ibidem iacente cum hac scriptura: << Christus nasciturus est de
Virgine Maria et credo in eum >> .
Anno domini 784 fuit papa Johannes femina et erat teutonicus et
ob hoc ordinatum est quod de cetero nullus teutonicus possit fieri papa.
Anno domini 790 Carolus Magnus transtulit studium a Roma Parisis,
quod de Grecia translatum fuerat ad romanos.
Anno domini 800 Petrus archiepiscopus Mediolani fecit construere
monasterium sancti Ambrosii Mediolani.
Anno domini 821 papa Pascalis Rome fecit monasterium grecorum
et omnia corpora sanctorum ibidem recondi fecit.
Anno domini 825 Ludovicus imperator cum Pipino rege aquitaneo
et Ludovico rege Germanie Britanniam invasit et ipsam ferro et igne
devastavit.
Anno domini 836 saracini venerunt Romam in magna quantitate et
eam spoliaverunt, sed lombardi et galli simul fugaverunt saracinos qui
destruxerunt Ciciliam et Apuliam.
et hoc anno facta fuit sancta Maria in compedo Mediolani.
Anno domini 840 Angubertus fecit deaurare altare sancti Ambrosi.
Anno domini 848 Andulphus rex Anglie constituit pape Leoni denarios
pro unaquaque domo quod usque hodie durat.
Anno domini 860 genus danaorum devastarunt Angliam et decollaverunt
Aimundum regem Anglie.
Anno domini 864 in Brisia tribus diebus pluit sanguis e celo.
Anno domini 876 saracini discurrentes per totam Italiam dextruxerunt
monasterium de Monte Cassino.
Eodem anno Euspertus de Confaloneriis archiepiscopus Mediolani
fecit construi ecclesiam sanctorum Satiri et Silvestri in porta romana.
Anno domini 884 papa Adrianus tertius constituit ut imperator non
se intromitteret de electione pape.
Anno domini 890 papa Formosus fecit pingere ecclesiam sancti Petri
Rome.
Anno domini 893 Arnulfus imperator ultimus de genere carulorum
devicit et devastavit normandos, qui quadraginta annis Galiam vastaverant,
ideo modo non fit imperator de genere Caroli, quia ecclesias
quas sui parentes fecerant non fovebat sed potius despitiebat.
Anno domini 903 Lotornus imperator concessit civitati Pergami
redificare muros quos ungari diripuerant et turres civitatis.
Anno domini 915 saracini devastaverunt totam Apuliam Calabriam,
et fere totam Italiam.
Anno domini 923 ungari ceperunt Tusciam et Romam.
Anno domini 931 mediolanenses ceperunt multos cremonenses iuxta
Castrum Leonis seu oppidum Manfredi.
Anno domini 950 Adelmanus presbiter de mendoelis fecit fieri ecclesiam
sancti Georgii ad putheum album Mediolani.
Anno domini 952 in Vascona erat quedam mulier ab umbelico sursum
divisa, duo pectora et duo capita habens uno comedente et alio
dormiente altero neutrum faciente vixeruntque multo tempore nec uno
tempore mortui sunt ambo.
Anno domini 960 primus Otto imperator in alodio suo apud Madebuch
fecit construi ecclesiam sancti Mauritii, valde pulcherrimam.
et in Mediolano fecit edificare monasterium.
[Dicit cronica Gothofredi de Bussero quod anno Christi 976 Ato comes
de Leuco filius Uberti comitis moritur, qui erat totius Italie quadrigularius
et sepultus fuit in terra de Lomeno; eius uxor dicta fuit
comitissa Ferlenda].
Anno domini 980 dominus Ubizonus de Carcano dux Mediolani habuit
quatuor filios primum Landulfum fecit archiepiscopum Mediolani,
2.m capitaneum de Carcano, qui habuit duos filios de primo nati sunt
illi de Carcano et de Paravisino, de 2.o filio illi de Sessa et de Luino.
3.m filium fecit capitaneum de Pirovano et ille habuit tres filios: de primogenito
nati sunt illi de Pirovano, de secundo illi de Casternago, de
3.o illi de Tabiago. quartum filium fecit capitaneum de Melegnano et
ipse duos filios habuit, de primo nati sunt illi de Scroxatis, de 2.° capitanei
de Melegnano. et ipse dominus Ubizonus dux Mediolani habebat
duos alios filios, quorum nomina erant primus dominus Albertonus et
de ipso orti sunt illi de Buisio. et tertius frater ipsorum domini Ubizoni
et Albertoni vocabatur Thomasonus et de ipso orti sunt illi de Castelleto.
Anno domini 981 dominus Landulfus de Carcano filius suprascripti
domini Ubizoni fecit edifficare monasterium S. Celsi, datum sibi a papa
in penitentiam.
Anno domini 991 sanctus Oderbadus rex Anglie occiditur dolo sue
noverce.
Anno domini 1010 Henricus primus imperator totam Papiam uno
incendio concremavit.
Anno domini 1013 Arnulfus de Arsago Seprii archiepiscopus Mediolani
in Constantinopolim acquisivit quemdam serpentem quem posuit
ad S. Ambrosium
Anno domini 1321 undecimo ordinatum est Mediolani festum mortuorum
in medio octobris anno sesti Henrici imperatoris.
Anno domini 1023 rribertus archiepiscopus Mediolani filius Gerardi
de Entemiano obiit ante vigiliam S. Dionisii in porta nova Mediolani.
Anno domini 1027 beatus Anteriatus filius S. Stephani regis Ungarorum
virgo cum sponsa sua obiit.
Anno domini 1036 Benedictus de Cortesella fecit fieri ecclesiam
sancti sepulchri Mediolani.
Anno domini 1045 Rome cujusdam gigantis corpus Pallantis nomine
inventum est incorruptum cuius vulneris latus ubi vulneratus fuerat quatuor
pedibus et senis caput habebat. corpus vero ad altitudinem muri
vincebat, lucernamque ardens ad caput ejus inventa est que nec flatu
nec liquore extingui poterat sed cum subtili foramine subtus flammam
facto extincta est per illud foramen aere introducto. hunc dicitur occidisse
Turnus, unde ipsius epitalamium fuit hoc:
Filius Evandri Pallas quem lancea Turni
Militis occidit more suo jacet hic.
Anno domini 1045 consecrata est ecclesia sanctorum Satiri et Silvestri
Mediolani.
Anno domini 1050 Archifredus de Fagnano fecit ecclesiam sancti
Marci ad bachetam Mediolani.
Anno domini 1055 facta fuit ecclesia S. Bartholomei in porta nova.
Anno domini 1055 presbiter Anselmus de Badagio Mediolani ordinarius
fieri fecit ecclesiam sancti Ilarii Mediolani. presbiter Anselmus
fuit postea papa Alexander tertius, qui prius fuit ad ordinandum quod
presbiteri non nuberent.
Anno domini 1066 ante kalendas julii passus est beatus Ayraldus levita
qui jacet ad S. Dionisium Mediolani.
Anno domini 1068 fames et mortalitas fuit fere per totam terram.
Anno domini 1068 Gottofredus dux Spolitanus et Matildis comitissa
ab Apulia expulsere Romanos. hec Matildis in tantum valuit quod contra
imperatorem pugnavit et cum amplissimis posset possessionibus abundare,
totum patrimonium suum super altare S. Petri Rome obtulit: usque
hodie dicitur patrimonium sancti Petri.
Anno domini 1090 in Anglia S. Anselmus fuit episcopus.
Contubernie
Anno suprascripto quidam teutonicus cum filio et uxore euntes ad
S. Jacobum de Gallitia cum essent in Tolosa in dolo sifus argenteus absconditur
in valisia; unde filius in fulcha suspensus fuit et vixit diebus
XXXVII; quapropter ille hospes seu hospitissa que dolum commiserat
mortua est.
Anno domini 1092 natus est Bernardus, qui postea fuit abbas.
Anno domini 1095 dux ravenensis cum christianis recuperavit sanctum
sepulchrum domini nostri Jesu Christi.
tunc papa Urbanus sanctus statuit officium domine sancte Marie
quod dicitur quotidie et sabbati celebratur missa dicte sancte Marie.
Idem papa die 3 consecravit ecclesiam S. Abundii Cumarum et habebat
secum sex cardinales et quatuor episcopos.
Anno domini 1095 die XII julii dedicatur monasterium de Ganna
apud Arsizate.
Anno domini 1098 christiani cum brachio sancti Gregorii iverunt
ultra mare et inventa lancea domini ceperunt Jerusalem
Et in Bregundio in die S. Benedicti in terra Cabilonensium fundatum
est monasterium Asternemorum.
Anno domini 1103 die 7 ante kalendas aprilis factum est judicium
presbiteri Aliprandi S. Pauli in Compedo. per quem ignem suprascriptus
presbiter transivit illesus et ipsum Ardeticus de Raude transire
compulit; quo non obstante Arnoldus iratris filius predicti Arderici, ad
vincula, ad truncatum nasi et aurium ipsum presbiterum Aliprandum
condemnavit; quo facto ipsum immaculatum carceribus mancipavit.
tantam enim malevolentiam isti de Raude dicto presbitero ferebant, eo
quia presbiter predictus partem fovebat Herlembardi qui ab Arlado de
Laude huius Arnoldi......... uno gladio peremptus est.
Et eo anno Grossolanus de archiepiscopatu Mediolani expulsus est.
Anno domini 1109 factum est bellum in Campo ubi capti sunt papienses
et eorum episcopus a mediolanensibus.
Anno domini 1111 die 7 ante kalendas junii destructa est civitas
laudensis et jacuit annis 48.
Anno suprascripto Paschalis est captus ab Henrico imperatore.
Anno domini 1114 cum suprascriptus Bernardus esset annorum 22,
factus est monachus Cisterciensis cum triginta sociis sub Stephano tertio
abbate cisterciense.
Anno domini 1122 suprascriptus Bernardus abbas est electus archiepiscopus
Mediolani, sed refutavit: eodem anno Calistus concedit privilegium
episcopo lucano et fecit suprascriptum episcopum civitatis Iportulane
subjectus ei provinciam.
Et iste papa fuit ille qui in toto ordinavit quod presbiteri non.
Uxorarentur.
Anno domini 1124 die quarta augusti ab igne porta jovis accensa
fuit ecclesia S. Laurentii.
Anno domini 1126 mediolanenses destruxerunt civitatem Cumarum
ante kalendas februarii. et coronatus fuit Conradus in imperatorem in
Modoetia. ab archiepiscopo Mediolani.
Anno domini 1128 primo die ante kalendas julii, ut legitur in copia
Landulfi.
[Anacletus expoliatis thesauris ecclesiarum romanorum, corda corrupit
et papatum potentia optinuit. Innocentius super duas galeas ianuensium
anno domini MCXXX, sicut dicit Gothofredus de Bussero, venit
primo Januam; postea fugit in Gallias, quem rex Francorum honorifice
suscepit].
[Isto tempore scilicet anno domini MCXXXII imperator Lotharius
supradictus, de Roma egressus, intravit Lombardiam et pervenit Cremonam.
et ipso anno Cremam obsedit, ut dicit Gothofredus de
Bussero].
Anno domini 1133 in Francia fuit magna siccitas, ita quod siccaverunt
fontes, putei, lacus, flumina.
Anno domini 1135 in die S. Vincentii edificatum fuit monasterium
Clarevallis Mediolani.
[Christi nnno MCXXXIX.... Conradus imperator de Alamania exiens,
intravit Italiam et in Mediolano per archiepiscopum mediolanensem fuit
coronatus in S. Ambrosio. Gothofredus de Bussero dicit quod fuit coronatus
ad Asiam, et postea per eundem archiepiscopum fuit coronatus
in Modoetia. attamen coronam in Roma non obtinuit].
Anno domini 1142 Conradus imperator tertius ivit ultra mare et
multum pugnavit: unde multi christiani perierunt ex insidiis grecorum
qui calcem posuerunt in pane.
Anno domini 1145 floruerunt magister Bernardus de sancto Victore
et translatus est liber Johannis Damasceni in latinum: eo anno
Guffredus de Bussero fecit hospitale S. Barnabe Mediolani, de quo incepit
hospitale s. Stephani in Brolio Mediolani: et eodem anno die XV
aprilis apparuit cometa cum cauda magna et fuit magna mortalitas.
Anno domini 1145 imperator Fredericus Barbarubea destruxit civitatem
Mediolani et comites de Inglesia qui dominabantur in Mediolano,
misitque in Alamaniam octingentos homines Mediolani et fecit multos
comites de illis qui prodiderunt Mediolanum.
[In MCXLVI die XIIII julii fun in Mediolano unus maximus ignis,
ut dicit Gothofredus de Bussero].
Anno domini 1147 Petrus Lombardus sententias exposuit.
Anno domini 1153 obiit Goffredus de Bussero qui partem de suo
dictis hospitalibus fecit, et de alia parte fecit comunantia terrarum agnatis
suis, que comunantia nuper vendita est pro libris 300 dicto hospitalio
de Brolio: eodem anno obiit s. Bernardus abbas. tunc temporis Federicus
fuit primus imperator.
Anno domini 1154 die 4 octobris dictus Federicus intravit Lombardiam
et destruxit Galiate, Terdonam et Mediolanum et rehedificavit
Terdonam invitis Papiensibus.
[Omnes papienses sunt ducti Mediolanum; attamen marchionibus
data fuit licentia fugiendi. et dicit Gothofredus de Bussero quod hoc
fuit anno MCLVII].
Anno domini 1160 die 4 augusti inceptum est edificare civitatem
laudensem juvenem. et die X augusti Ubertus de Pirovano archiepiscopus
Mediolani obsedit Carcanum et eum cepit et Fridericus imperator fugit
et multi capti sunt de suis.
Anno domini 1162 die 4 ante kalendas aprilis dictus Fredericus imperator,
proditorie nonnullis mediolanensibus faventibus, destruxit Mediolanum,
tempore domini Uberti suprascripti archiepiscopi cum brachio
multorum de civitate et diocesi Mediolani et destruxit comites de Inglesio.
Anno domini 1167 die 6 ante kalendas maii recuperata est civitas
Mediolani et antelatus Federicus imperator in anno.... sui imperii in aqua
que vocatur Selfrion necatus est: in Romagna Beatrix uxor eius supererat
morti sue.
Anno domini 1176 die 5 februarii facta est ecclesia S. Petri de
Viboldono. et die 4 ante kalendas iunii antelatus Fredericus imperator
victus a mediolanensibus inter Legnanum et Borsanum. eo tempore....
Anno domini 1179 floruit beatus Galdinus archiepiscopus Mediolani
et romane sedis legatus et dictus dominus Ubertus archiepiscopus iam
acerba morte voluntarie peremptus est.
Anno domini 1180 floruit abbas Joachim in Calabria, qui plures
libros super ierarchiam scripsit et apocalipsim scripsit et de omnibus
profetiis.
Anno domini 1181 ad honorem pape Alexandri mediolanenses et
placentini edificarunt Alexandriam ad versus Papiam et postea ad petitionem
lumbardorum constituit episcopum. tunc episcopum papiensem
privavit dignitate crucis et palei.
Anno domini 1183 Petrus Comestor qui historias utriusque testamenti
in unum volumen redegit utiliter exponendo quod scholastica historia
nominavit.
Anno domini 1186 dominus Albertus vicecomes de Palantia fuit
primus potestas Mediolani. et die 5 ante kalendas februarii celebrate
sunt nuptie Henrici imperatoris in brolio sancti Ambrosii qui accepit
Constantiam filiam regis Cecilie.
Anno domini 1188 facta est secunda consularia Mediolani. die ante
kalendas novembris factus est papa Urbanus. eo tempore capta est
civitas Jerusalem a Saracinis. eo anno obiit sanctus Leonardus levita.
Anno domini 1189 facta est tertia consularia Mediolani.
Anno domini 1189 in kalendis aprilis Milonus de Cardano archiepiscopus
Mediolani edificavit ecclesiam Sancte Trinitatis de capite laci
iuxta Varisium, cuius primo fuit prior Arnoldus de Calavria cum monacis
quatuor.
Anno domini 1191 Rodulfus de Concexia fuit factus potestas Mediolani.
et eo anno die 6 aprilis Henricus imperator coronatur et duxit
in uxorem Constantiam filiam regis Sicilie, qui vocabatur nomine Rugerius
et ante annos quinque quam esset imperator tradidit Tusculanum
ecclesie et ecclesia tradidit Romanis et Romani destruxerunt.
Et 7 julii in flumine Olii necati sunt Cremonenses et Pergamenses.
Anno domini suprascripto facta fuit quarta consularia Mediolani.
Anno domini suprascripto Fedricus (sic) imperator intravit Siciliam
et cepit usque ad Neapolim per tres menses quarto anno totum
regnum Apulie subiugavit.
Anno domini 1193 facta est quinta consularia Mediolani.
Anno domini 1195 Henricus imperator et Constantia uxor die 3 januarii
ceperunt Apuliam. et eo anno die 16 septembris fratres minores
intraverunt ad habitandum in civitate Mediolani. eo anno canonizatus
fuit sanctus Dominicus.
Anno domini 1196 facta est ultima consularia Mediolani et die 11
martii obiit magister Petrus de Vavassoribus de Bussero canonico Modoetie
et diaconus domini pape, deinde cardinalis, qui fuit legatus in
Ungaria, de quo scriptum est:
Magister Petrus fisicus optimus atqe legista
nec non divina que sunt in pectore mista,
« hoc opus fieri fecit in ecclesia S. Johannis Baptiste in Modoetia » .
Anno domini 1198 facta est octava consularia Mediolani et credentia
sancti Ambrosii Mediolani. Tunc Mediolanenses et Papienses simul cum
suis caloceris iverunt super Pergamum.
Anno domini 1199 comes Manfredus de Curtenova fuit potestas
Mediolani.
Anno domini 1199 Raimundus de Vegionibus de Bononia fuit potestas
Mediolani. tunc gens tartarorum, occupatis circumstantibus partibus
et crudelitate subactis, in duo agmina se dividentes Ungariam et
Panoniam intraverunt, ubi campestria prelia cum ipsis habita et regis
Ungarie dux Colomanus in Panonia nobilis dux Celetie, Henricus occiditur
et reliquus vero vulgus tam in viris quam in mulieribus quos
invenire potuerunt in ore gladii esterminaverunt. et sic terras illas,
maxime Ungarie, destruxerunt, quod valida fames matres carnibus filiorum
vescebantur et plurimum pulverem cujusdam montis pro farina
utebantur.
Anno domini 1206 Ubertus vicecomes de Placentia fuit potestas
Mediolani, et tunc conversus est sanctus Franciscus.
Anno domini 1207 Vicecomes de Placentia fuit potestas Mediolani.
et tunc papa Innocentius misit duodecim abbates ordinis Cisterciensium
et legatum et Dicatum episcopum Exionensium. et fratrem Dominicum
ad predicandum in terra Albigensium fidem Christi.
[Anno Christi supradicto, scil. MCCXII, stantibus predictis concurrentiis,
facti sunt in civitate ex civibus de Mediolano decem potestates,
quorum sapiens fuit Paganus de Bussero. cronica Gothofredi de Bussero
dicit quod facti sunt quattuordecim milites justitie].
Anno domini 1217 Andeloch de Bononia fuit potestas Mediolani.
et die XV julii ordo fratrum predicatorum confirmatur.
Anno domini 1220 Amiginus nominatus fuit potestas Mediolani.
et die XV martii fratres predicatores venerunt ad standum ad
S. Eustorgium.
Anno domini 1221 Amigus de Laude fuit potestas de Mediolano, qui
indebite dedit bannum domino archiepiscopo Mediolani, et mense madii
consecrata fuit ecclesia Clarevallis et die S. Augustini obiit beatus Dominicus
Bononie.
Anno domini 1222 Lanfrancus de Mugio de Pergamo fuit potestas
Mediolani. tunc fuit guerra capitaneorum et vavassorum Mediolani contra
populum. Ardigotus Marcellinus erat caput populi et dominus Otto de
Mandello erat caput capitaneorum et vavassorum et omnium nobilium
Mediolani. et celebrata est pax in mense augusti in festo S. Marie:
tunc stella apparuit eum cauda magna et fuit luna quasi mortua apud
stellam. eo anno in nativitate Domini terra tremuit fere quod tota Brixia
corruit.
Anno domini 1226 Guasma Ruscha fuit potestas Mediolani. et tunc
obiit sanctus Franciscus.
Anno domini 1228 Faba de Brixia fuit potestas Mediolani. eo anno
fuit mutatum broletum Mediolani. et canonizatus fuit s. Franciscus.
Anno domini 1233 dominus Oldradus de Treseno seu de Alando
fuit potestas Mediolani. et fecit comburere hereticos et ipse Oldradus
fecit edificare palatium de Oxiis.
Anno domini 1240 in Brogondia imperiali terra soluta a montibus
circa quinque millia hominum suffocati sunt. nam unus maximus mons
se dividens ab aliis montibus per plura miliaria cujusdam vallis transiens
ad alios montes accessit in valles, omnes villas, terra et lapide
cooperiendo. tunc judeus dissipando unam rupem pro ampliando vincam
in medio duorum lapidum invenit concavitatem sine ulla divisione et
fissura, in qua concavitate repperit librum unum quasi folia lignea habente,
tribus linguis scriptum, adventum domini ab Adam usque ad Christum
et quibus proprietatibus videlicet uniuscujusque mundi exprimendo
principium tertii mundi, et in hoc tertio mundo posuit quod Christus
nasci debebat de virgine Maria ut pro salute hominum moreretur. ideo
legens Judeus mox cum sua familia fuit baptizatus. et in hoc libro erat
scriptum quod debebat reperiri tempore Fernandi regis Castelle quod
factum fuit 1250, die 2.a aprilis.
Eo anno beatus Petrus Martyr fuit occisus apud Barlassinam, quem
canonizavit Innocentius papa quartus
Anno domini 1252. Jo. Henricus civis Mantue, nominatus a Mediolanensibus
Giroldetus, fuit potestas Mediolani et fuit tante bonitatis et
firmitatis, quod credebatur quod Deus per se operaretur et non antea
nec postea fuit potestas similis Mediolani, et ut creditur per invidiam
fraudulentorum fuit mortuus. eo anno idem potestas ad inceptum sui
regiminis fecit destruere domos existentes circa broletum comunitatis
Mediolani et fecit fieri palatia que sunt circa broletum comunitatis
Mediolani a tribus partibus, super quibus causantur cause comunitatis
Mediolani eo anno die XI kalendas julii dictus potestas obiit Janue,
quo iverat pro comune Mediolani ad instantiam domini pape, qui tunc
erat Janue. eo anno dictus potestas fuit ploratus ab omnibus mediolanensibus
tam masculis quam feminis et fuit delatum sanctum eius ad
S. Ambrosium.
Anno domini 1254 die 21 martii prima petra posita fuit in ecclesia....
extra pusterlam Braide Guercii. eo anno in civitate Neapoli
obiit Innocentius quartus.
Anno domini 1259 dominus Martinus de la Turre cum exercitu suo
captavit Azolinum de Romano, qui cum grandi exercitu civitatem Mediolani
occupaverat. et hec pugna data est in Olona, ubi Azolinus ab
exercitu Mediolani vulneratus est, captus et mortuus.
Anno domini 1263 predictus Martinus obiit.
Anno domini 1265 obiit dominus Philippus de la Turre, qui erat
rector populi Mediolani et rector Cumarum, Novarie, Pergami et Laude
et loco eius factus est rector dominus Napoleo de la Turre.
Anno domini 1271 die 20 maii fuit ceptum parificare Mediolanum
et solare stratas, et prima fuit Porta Nova.DECRETALIUM D. GREGORII PAPAE IX. COMPILATIO


GREGORIUS,

Episcopus servus servorum Dei, dilectis filiis doctoribus et scholaribus
universis Bononiae commorantibus salutem et apostolicam benedictionem.

Rex pacificus pia miseratione disposuit sibi subditos fore pudicos,
pacificos et honestos. Sed effrenata cupiditas, sui prodiga, pacis
aemula, mater litium, materia iurgiorum, tot quotidie nova litigia
generat, ut, nisi iustitia conatus eius sua virtute reprimeret, et
quaestiones ipsius implicitas explicaret, ius humani foederis
litigatorum abusus exstingueret, et dato libello repudii concordia extra
mundi terminos exsularet. Ideoque lex proditur, ut appetitus noxius sub
iuris regula limitetur, per quam genus humanum, ut honeste vivat,
alterum non laedat, ius suum unicuique tribuat, informatur. Sane
diversas constitutiones et decretales epistolas praedecessorum
nostrorum, in diversa dispersas volumina, quarum aliquae propter nimiam
similitudinem, et quaedam propter contrarietatem, nonnullae etiam
propter sui prolixitatem, confusionem inducere videbantur, aliquae vero
vagabantur extra volumina supradicta, quae tanquam incertae frequenter
in iudiciis vacillabant, ad communem, et maxime studentium, utilitatem
per dilectum filium fratrem Raymundum, capellanum et poenitentiarum
nostrum, illas in unum volumen resecatis superfluis providimus
redigendas, adiicientes constitutiones nostras et decretales epistolas,
per quas nonnulla, quae in prioribus erant dubia, declarantur. Volentes
igitur, ut hac tantum compilatione universi utantur in iudiciis et in
scholis, districtius prohibemus, ne quis praesumat aliam facere absque
auctoritate sedis apostolicae speciali.



 DE SUMMA TRINITATE ET FIDE CATHOLICA.



Tractat de trinitate et ipsius operibus; de fide et articulis fidei. 
Tractatur hic de sacramentis ecclesiasticis. Abb. Sic.

Innocentius III. in concilio generali, cap. I.

Firmiter credimus et simpliciter confitemur, quod unus solus est verus
Deus, aeternus, immensus et incommutabilis, incomprehensibilis,
omnipotens et ineffabilis, Pater, et Filius et Spiritus sanctus: tres
quidem personae, sed una essentia, substantia seu natura simplex omnino;
Pater a nullo, Filius autem a Patre solo, ac Spiritus sanctus pariter ab
utroque, absque initio, semper ac sine fine; Pater generans, Filius
nascens, et Spiritus sanctus procedens; consubstantiales, et coaequales,
et coomnipotentes, et coaeterni; unum universorum principium; creator
omnium visibilium et invisibilium, spiritualium et corporalium; qui sua
omnipotenti virtute simul ab initio temporis utramque de nihilo condidit
creaturam spiritualem et corporalem, angelicam videlicet et mundanam, ac
deinde humanam, quasi communem ex spiritu et corpore constitutam.
Diabolus enim et alii daemones a Deo quidem natura creati sunt boni; sed
ipsi per se facti sunt mali. Homo vero diaboli suggestione peccavit. 
Haec sancta trinitas, secundum communem essentiam individua et
secundum personales proprietates discreta, primo per Moysen et sanctos
Prophetas aliosque famulos suos iuxta ordinatissimam dispositionem
temporum doctrinam humano generi tribuit salutarem. Et tandem
unigenitus Dei Filius Iesus Christus, a tota trinitate communiter
incarnatus ex Maria semper virgine Spiritus sancti cooperatione
conceptus, verus homo factus, ex anima rationali et humana carne
compositus, una in duabus naturis persona, viam vitae manifestius
demonstravit. Qui quum secundum divinitatem sit immortalis et
impassibilis, idem ipse secundum humanitatem factus est passibilis, et
mortalis. Qui etiam pro salute humani generis in ligno crucis passus et
mortuus descendit ad inferos, resurrexit a mortuis, et ascendit in
coelum; sed descendit in anima et resurrexit in carne, ascenditque
pariter in utroque venturus in fine saeculi, iudicaturus vivos et
mortuos, et redditurus singulis secundum opera sua, tam reprobis quam
electis, qui omnes cum suis propriis resurgent corporibus, quae nunc
gestant, ut recipiant secundum opera sua, sive bona fuerint sive mala,
illi cum diabolo poenam perpetuam, et isti cum Christo gloriam
sempiternam. Una vero est fidelium universalis ecclesia, extra quam
nullus omnino salvatur, in qua idem ipse sacerdos est sacrificium Iesus
Christus, cuius corpus et sanguis in sacramento altaris sub speciebus
panis et vini veraciter continentur, transsubstantiatis pane in corpus
et vino in sanguinem potestate divina, ut at perficiendum mysterium
unitatis accipiamus ipsi de suo quod accepit ipse de nostro. Et hoc
utique sacramentum nemo potest conficere, nisi sacerdos, qui rite fuerit
ordinatus, secundum claves ecclesiae, quas ipse concessit Apostolis
eorumque successoribus Iesus Christus. Sacramentum vero baptismi,
quod ad Dei invocationem et individuae trinitatis, videlicet Patris, et
Filii et Spiritus sancti, consecratur in aqua, tam parvulis quam adultis
in forma ecclesiae a quocunque rite collatum proficit ad salutem. Et si
post susceptionem baptismi quisquam prolapsus fuerit in peccatum, per
veram potest semper poenitentiam reparari. Non solum autem virgines
et continentes, verum etiam coniugati per fidem rectam et operationem
bonam placentes Deo ad aeternam merentur beatitudinem pervenire.



Pater et Filius et Spiritus sanctus vera unione, non collectiva seu
similitudinaria, sunt una essentia, substantia seu natura; quae
substantia non est generans, nec genita, nec procedens; quia illi actus
non attribuuntur substantiae, sed personis: nec per hoc in trinitate
concluditur quaternitas. Contrarium sentientes ut haeretici sunt
censendi, nisi ab errore resipiscant, et correctioni apostolicae sedis
se supponant. Abb. Siculus.

Idem in eodem.

Damnamus ergo et reprobamus libellum seu tractatum, quem Abbas Ioachim
edidit contra magistrum Petrum Lombardum de unitate seu essentia
trinititatis, appellans ipsum haereticum et insanum pro eo, quod in suis
dixit sententiis: "Quoniam quaedam summa res est Pater, et Filius et
Spiritus sanctus, et illa non est generans, neque genita, neque
procedens." Unde asserit, quod ille non tam trinitatem, quam
quaternitatem adstruebat in Deo, videlicet tres personas, et illam
communem essentiam quasi quartam; manifeste protestans, quod nulla res
est, quae sit Pater, et Filius et Spiritus sanctus; nec est essentia,
nec substantia, nec natura; quamvis concedat, quod Pater, et Filius et
Spiritus sanctus sunt una essentia, una substantia unaque natura. Verum
unitatem huiusmodi non veram et propriam, sed quasi collectivam et
similitudinariam esse fatetur, quemadmodum dicuntur multi homines unus
populus, et multi fideles una ecclesia, iuxta illud: "Multitudinis
credentium erat cor unum et anima una," et: "Qui adhaeret Deo, unus
spiritus est cum illo." Item: "Qui plantat, et qui rigat, unum sunt,"
et: "Omnes unum corpus sumus in Christo." Rursus in libro Regum:
"Populus meus et populus tuus unum sunt." Ad hanc autem suam sententiam
adstruendam illud potissimum verbum inducit, quod Christus de fidelibus
inquit in evangelio: "Volo, pater, ut sint unum in nobis, sicut et nos
unum sumus, ut sint consummati in unum." Non enim, ut ait, fideles
Christi sunt unum, id est quaedam una res, quae communis sit omnibus,
sed hoc modo sunt unum, id est una ecclesia, propter catholicae fidei
unitatem, et tandem unum regnum, propter unionem indissolubilis
caritatis, quemadmodum in canonica Ioannis Apostoli epistola legitur:
"Quia tres sunt, qui testimonium dant in coelo, Pater, et Filius et
Spiritus sanctus, et hi tres unum sunt," statimque subiungitur: "et tres
sunt, qui testimonium dant in terra: spiritus, aqua et sanguis; et hi
tres unum sunt," sicut in quibusdam codicibus invenitur. Nos autem
sacro et universali approbante concilio credimus et confitemur cum
Petro, quod una quaedam summa res est, incomprehensibilis quidem et
ineffabilis, quae veraciter est Pater et Filius et Spiritus sanctus:
tres simul personae ac sigillatim quaelibet earundem. Et ideo in Deo
solummodo trinitas est, non quaternitas, quia quaelibet trium personarum
est illa res, videlicet substantia, essentia seu natura divina, quae
sola est universorum principium, praeter quod aliud inveniri non potest.
Et illa res non est generans, neque genita, nec procedens; sed est
Pater, qui generat, et Filius, qui gignitur, et Spiritus sanctus, qui
procedit, ut distinctiones sint in personis, et unitas in natura. Licet
igitur alius sit Pater, alius Filius, alius Spiritus sanctus, non tamen
aliud, sed id, quod est Pater, est Filius, et Spiritus sanctus idem
omnino, ut secundum orthodoxam et catholicam fidem consubstantiales esse
credantur. Pater enim ab aeterno Filium generando suam substantiam ei
dedit, iuxta quod ipse testatur: "Pater quod dedit mihi, maius omnibus
est." Ac dici non potest, quod partem substantiae suae illi dederit, et
partem ipse sibi retinuerit, quum substantia Patris indivisibilis sit,
utpote simplex omnino. Sed nec dici potest, quod Pater in Filium
transtulerit suam substantiam generando, quasi sic dederit eam Filio,
quod non retinuerit ipsam sibi; alioquin desiisset esse substantia.
Patet ergo, quod sine ulla diminutione, Filius nascendo substantiam
Patris accepit, et ita Pater et Filius habent eandem substantiam, et sic
eadem res est Pater et Filius, nec non et Spiritus sanctus ab utroque
procedens. Quum ergo Veritas pro fidelibus suis orat ad Patrem: "Volo,"
inquiens, "ut ipsi sint unum in nobis, sicut et nos unum sumus," hoc
nomen "unum" pro fidelibus quidem accipitur, ut intelligatur unio
caritatis in gratia; pro personis vero divinis, ut attendatur
identitatis unitas in natura, quemadmodum alibi Veritas ait: "Estote
perfecti, sicut et Pater vester coelestis perfectus est," ac si diceret
manifestius: Estote perfecti perfectione gratiae, sicut Pater vester
coelestis perfectus est perfectione naturae. Utraque videlicet suo modo:
quia inter creatorem et creaturam non potest tanta similitudo notari,
quin inter eos maior sit dissimilitudo notanda. Si quis igitur
sententiam vel doctrinam praefati Ioachim in hac parte defendere vel
approbare praesumpserit, tanquam haereticus ab omnibus evitetur. In
nullo tamen propter hoc Florensi monasterio, cuius ipse Ioachim exstitit
institutor, volumus derogari, quoniam ibi et regularis est institutio,
et observantia salutaris, maxime quum ipse Ioachim omnia scripta sua
nobis assignari mandaverit apostolicae sedis iudicio approbanda seu
etiam corrigenda, dictans epistolam, quam propria manu subscripsit, in
qua firmiter confitetur, se illam fidem tenere, quam Romana tenet
ecclesia, quae disponente Domino cunctorum fidelium mater est et
magistra. Reprobamus etiam et condemnamus perversissimum dogma
impii Almarici, cuius mentem sic pater mendacii excaecavit, ut eius
doctrina non tam haeretica censenda sit quam insana.

 DE CONSTITUTIONIBUS.



Iuris canonici statuta omnes ligant, et eorum ritu tam in pronunciando
quam in decidendo iudicia sunt regulanda.

Ex concilio Meldensi.

Canonum statuta [sine praeiudicio] custodiantur ab omnibus, et nemo in
actionibus vel iudiciis ecclesiasticis suo sensu, sed eorum auctoritate
ducatur.



Constitutio respicit futura, et non praeterita.

Gregorius in Registro.

Cognoscentes, [qualis fraternitatem vestram zelus pro Christianis
mancipiis, quae Iudaei de Galliarum finibus emunt, accenderit, adeo
nobis sollicitudinem vestram placuisse signamus, ut inhibendo eos ab
huiusmodi negotiatione nostra etiam deliberatio iudicaret. Sed Basilio
Hebraeo cum aliis Iudaeis veniente comperimus, hanc illis a diversis
iudicibus reipublicae emptionem iniungi, atque evenire, ut inter paganos
et Christiani pariter comparentur. Unde necesse fuit, ita causa cauta
ordinatione disponi, ut nec mandantes frustrari, nec hi, qui contra
coluntatem suam se inquiunt obedire, aliqua sustineant iniuste
suspendia. Proinde fraternitas vestra hoc vigilanti sollicitudine
observari ac cusodiri provideat, ut revertentibus eis a praefata
provincia Christiana mancipia, quae ab ipsis adduci contigerit, aut
mandatoribus contradantur, aut certe Christianis emptoribus intra diem
quadragesimum venundentur, et transacto hoc dierum numero nullus apud
eos quolibet modo remaneat. Si autem quaedam ex iisdem mancipiis talem
aegritudinem fortassis incurrerint, ut intra statutos dies vendi non
valeant, adhibenda sollicitudo est, ut, dum saluti fuerint pristinae
restituta, similiter omnibus modis distrahantur, quia] Rem quae culpa
caret, in damnum vocari non convenit. Quoties vero novum quid statuitur,
ita solet futuris formam imponere, ut multis dispendiis praeterita non
commendet; [Si qua apud eos mancipia de emptione anni praeteriti
remanserunt, vel a vobis nuper ablata sunt, dum apud vos sunt posita, ea
habeant alienandi licentiam,] ne detrimentum ante prohibitionem possint
ignorantes incurrere, quod eos postmodum dignum est vetitos sustinere.
[Nunciatum etc.]



Potestas legem condendi et mutandi est penes vicarium Christi. Et quod
de uno connexorum statuitur, ad aliud connexum extenditur. Abbas Sicul.

Augustinus super illud epist. ad Hebraeos:

"Translato sacerdotio necesse est ut legis translatio fiat." Quia enim
simul et ab eodem, et sub eadem sponsione utraque data sunt, quod de uno
dicitur necesse est ut de altero intelligatur.



Omne prohibitum a lege peccatum est, et omne illud, quod sequitur ex eo.
Hoc d.

Idem super epist. ad Romanos.

"Nam concupiscentiam nesciebam, etc." Hoc enim elegit Apostolus
generale, unde omnia mala oriuntur. Bona est ergo lex, quae, dum hoc
prohibet, omnia mala prohibet.



Constitutiones decretorum singularibus sunt opinionibus praeferendae.

Hieronymus in Parabolas.

"Ne innitaris prudentiae tuae." Prudentiae suae inititur, qui ea, quae
sibi agenda vel dicenda videntur, Patrum decretis praeponit.



Non valet constitutio collegii in damnum aliquorum et commodum aliorum,
cessante rationabili causa. Vel sic: Absque rationabili causa non potest
maior pars capituli tollere consuetudinem, utilitatem privatam nutriendo.

Innocentius III. Senonensi Archiepiscopo et Episcopo Trecensi.

Quum omnes unum corpus simus in christo, singuli autem alter alterius
membra, non debent maiores minoribus, aut seniores iunioribus invidere,
sed omnes, qui in una ecclesia uni Domino famulantur, pari gaudeant
libertate, quum pondus et pondus, mensura et mensura utrumque
abominabile sit apud Deum, et evangelicus paterfamilias pari mercede
primos vineae suae operarios remuneraverit et extremos. Verum Ad
audientiam nostram pervenit, quod dilecti filii Trecenses canonici
propriis inhiantes commodis, et aliorum profectibus invidentes novum
fecerunt in Trecensi ecclesia constitutum, ut eis tam in praesentia sua,
quam in absentia reditus suos ex integro percepturis, qui in eadem
ecclesia post illam constitutionem fuerunt vel de cetero fuerint
instituti, reditus ex ea in absentia non percipiant, sed tunc solum,
quum in ea fuerint residentes; quum secundum Trecensis ecclesiae
consuetudinem omnes in hoc consueverunt esse pares. Statuerunt etiam,
ut, quum singulis praebendis annexae sint vineae, ipsis suas, dum
vixerint, possidentibus, vineae decedentium ad successores non
transeant, sed proventus earum inter singulos dividantur. Quum igitur
quod quisque iuris in alterum statuit ipse debeat uti eo, et sapientis
dicat auctoritas: "Patere legem, quam tu ipse tuleris:" fraternitati
vestrae per apostolica scripta mandamus, quatenus antiquos canonicos
iunioribus, et iuniores in perceptione fructuum tam praebendarum quam
vinearum coaequetis antiquis, secundum priorem consuetudinem usque ad
tempus praedictae constitutionis servatam, vel secundum rationabilem
institutionem in posterum observandam, illos per districtionem
ecclesiasticam percellentes, si qui duxerint renitendum. [Nullis literis
etc. Dat. etc. 1198.]



Constitutio laicorum ecclesiam seu eius bona non adstringit.

Idem Tridentino Episcopo.

Quae in ecclesiarum et ecclesiasticorum virorum praeiudicium
attentantur, firmitatem sortiri non debent, sed ad ecclesiarum
indemnitatem debent potius infirmari. Sane pervenit ad audientiam
nostram, quad cives Tervisini et Coneglanenses constituendi sibi, et
utinam sibi tantum, iurisdictionem temere usurpantes, impietatem
palliant sub nomine pietatis, et, dum quibusdam ex alieno gratiam
exhibere nituntur, ecclesiis sunt et viris ecclesiasticis onerosi.
constituerunt siquidem, sicut accepimus, ut, si quis se ad inopiam
vergere probabiliter allegaverit, alienandi feudum, quod ab ecclesia vel
aliis tenet, per officiales ad hoc a Tervisinis civibus et
Coneglanensibus deputatos, liberam habeat facultatem, nec emptor priori
teneatur domino respondere, nisi tantummodo in sexta parte pretii, quam
ipsi, si recipere voluerit exhibebit, ex quo ecclesiastica non modicum
iura laeduntur. Volentes igitur ecclesiarum indemnitati consulere, et
huiusmodi gravaminibus providere, constitutionem huiusmodi et
venditiones feudorum ecclesiasticorum, factas sine legitimo
ecclesiasticarum personarum assensu, occasione constitutionis, imo
verius destitutionis vel destructionis istius, praesentium auctoritate
cassamus et, vires decernimus non habere. [Nulli ergo etc. Dat. Lat. X.
Kal. Apr. 1199.]



Dignitas sublata de ecclesia per statutum capituli, confirmatum per
Papam, ulterius non censetur vocare, nisi per contrarium actum statutum
fuerit revocatum.

Idem.

Quum accessissent ad apostolicam sedem dilecti filii archidiaconus
Tullensis et G. Tullensis capituli procurator venerabilem fratrem
nostrum Hugonem Hostiensem episcopum eisdem concessimus auditorem, in
cuius praesentia archidiaconus proposuit memoratus, quod, quum olim
quidam Tullenses canonici nostris auribus intimassent, quod
primiceriatus et scholastria in Tullensi ecclesia tanto tempore
vacavisset, quod ad manus nostras illius personatus esset donatio
devoluta, dilectis filiis Altaesilvae et Belliprati abbatibus, et
Columbae monasterii decano dedimus in mandatis, ut super hoc inquirerent
veritatem, et, si personatus illos tanto tempore vacavisse constaret,
quod iuxta Lateranensis statuta concilii ad nos ipsorum esset devoluta
donatia, ipsi personas idoneas de Tullensi ecclesia vel aliunde in ipsis
personatibus instituerent vice nostra, et eosdem facerent ab illis
pacifice possideri. [Ipsi vero iudices mandatum apostolicum exsequentes,
partes ad suam praesentiam citaverunt, et die statuta dictis magistro W.
et F. comparentibus coram ipsis, Ioannes presbyter cum Tullensis
capituli literis ipsorum se conspecui praesentavit, in quibus idem se
capitulum excusabat, quod ad locum ab eisdem iudicibus constitutum sine
rerum et personarum discrimine propter ducem Lotharingiae, qui eos
diffidaverat, accedere non valebant, et hoc ipsum dictus presbyter
proprio volens iuramento firmare, locum, ad quem Tullenses canonici
possint tute accedere, postulavit. Quumque super hoc inter dictos
magistrum et presbyterum fuisset aliquamdiu litigatum, demum idem
presbyter, requisitus praestare iuramentum, quod prius obtulerat,
recusavit, et vocem appellationis emittens, literas capituli
praesentavit, in quibus ad appellandum solummodo procurator exstiterat
constitutus. Verum iudices supradicti excusationes ab ipso sacerdote
propositas et appellationem interpositam frustratorias reputantes, de
prudentum virorum consilio receperunt testes, quos dicti magister et F.
inducere voluerunt, diem aliam apud S. Aprum saepedicto cappitulo
praefigentes, qui quum nec ea die curassent in iudicio comparere,
iudices ipsi attestationibus solenniter publicatis, quum constitisset
eisdem, quod tamdiu primiceriatus in Tullensi ecclesia vacavisset, ut
eius ad nos donatio pertineret, ipsum vice nostra supradicto S.
archidiacono contulerunt, quam concessionem idem archidiaconus petiit
auctoritate apostolica confirmari. Dictus vero G. capituli procurator ex
adverso respondit, quod huiusmodi concessio et processus iudicum
praedictorum debebant merito retractari, utpote qui post appellationem
ad nos pro diversis gravaminibus legitime interpositam processerunt;
prima siquidem citatione capitulum ipsum edicto peremtorio evocarunt, et
quum postmodum ad eorum praesentiam proprium nuncium capitulum
destinasset, licet ipse nuncius, allegando, quod ad praefixum locum
propter viarum discrimina et insidias capitales capitulum accedere non
poterat, vel sufficientes transmittere responsales, sollicite postularet
locum tutum partibus assignari, excusationem tamen huiusmodi dicti
iudices admittere contempserunt, propter quod idem nuncius, sicut in
mandatis acceperat, ad appellationis praesidium convolavit. Praeterea
dictus procurator adiecit, quod eorundem iudicum processus ex ea causa
iudicandus erat invalidus, quoniam ad sententiae calculum processerunt
lite minime contestata, contra quod fuit ex parte archidiaconi
replicatum, quoniam appellationi huiusmodi non fuit aliquatenus
deferendum, quum non ex causis legitimis, sed frustratorie duntaxat
fuerit appellatum. Quum enim capitulum fuisset citationibus legitimis
evocatum, simplicem nuncium, et non responsalem idoneum destinavit, qui,
quum excusiationem capituli allegasset, et super ea obtulisset proprium
iuramentum, postmodum illud praestare noluit requisitus. Quum igitur
excusatio ab eodem nuncio proposita delusoria merito videtur, appellatio
super ea interposita fuit merito respuenda, maxime quum idem nuncius
literas capituli praesentaverit, in quibus continebantur expresse, quod
ad provocandum tantummodo fuerat destinatus. Sed nec illud nocere posse
pars eadem respondit, quod lite non contestata dicti iudices
processerunt, quum non causae cognitio, sed inquisitio veritatis
solummodo ipsis fuerit demandata, propter quod in inquisitione ipsa non
fuerat iudiciarii ordinis solennitas observanda. Ad haec capituli pars
respondit, quia, quamvis in quibusdam inquisitionibus omnimoda iuris
solennitas non servetur, in inquisitione tamen huiusmodi servari debuit
ordo iuris, quoniam, quum possessionum et redituum, olim ad
primiceriatum spectantium, quidam sint pacifici possessores, eisdem sine
iuris ordine non debebant nec poterant spoliari. Praeterea etsi dicti
iudices potuerint sine causae cognitione procedere, solenniter tamen de
causa cognoscere potius elegerunt, Tullenses canonicos tanquam partem ad
suum iudicium evocando.] Fuit insuper ex parte capituli allegatum, quod
rescriptum ad praedictos iudices impetratum exstiterit per falsam
suggestionem obtentum. Quum enim de communi assensu et unanimi voluntate
canonicorum Tullensium fuerit constitutum, ne primiceriatus dignitas
esset ulterius in ecclesia memorata, inter canonicos ipsos primiceriatus
proventibus et possessionibus distributis, et eadem institutio a bonae
memoriae Alexandro P. praedecessore nostro fuerit postmodum confirmata:
propter quod evidenter apparet, quod primiceriatus ipse tanto tempore
non vacaverit, sicut nobis fuerat falsa insinuatione suggestum. [Contra
quod pars archidiaconi sic respondit, quod, quum illa dignitas ad
publicam et communem Tullensis ecclesiae honestatem ibidem fuerat
instituta, absque sedis apostolicae auctoritate in eadem ecclesia non
poterat aboleri. Confirmatio quoque super tam illicita constitutione
obtenta firmare non potuit quod erat invalidum ipso iure. Praeterea
iidem canonici post haec omnia Terricum archidiaconum in primicerium
communiter elegerunt, qui fuit postmodum auctoritate apostolica
confirmatus, propter quod non solum confirmationi obtentae tacite
renunciasse videntur, sed etiam institutionem propriam revocasse. Sed ad
haec pars capituli replicavit, quia quod de ipso T. factum est eis
praeiudicare non potest, qui non per electionem canonicam, sed per
intrusionem potius sibi prilmiceriatus officium usurpavit.] Quocirca
discretioni vestrae per apostolica scripta mandamus, quatenus, inquisita
diligentius veritate, si vobis constiterit, Tullenses canonicos, ne
ulterius in Tullensi ecclesia primiceriatus esset officium, communiter
statuisse, ac statutum ipsum auctoritate sedis apostolicae fuisse
postmodum, sicut dicitur, confirmatum, vos illud faciatis in suo robore
permanere, nisi postea dicti canonici contravenerint, aliquem videlicet
in primicerium eligendo. [Si vero consueverit etc. Dat. Rom. ap. S.
Petr. Kal. Febr. Ao. IX. 1207.]



Non obstante certo canonicorum numero, etiam per Papam confirmato,
providendum est receptis ultra numerum de superexcrescentibus fructibus;
maxime si voluntarie per canonicos fuerint recepti.

Idem Clugiensi Episcopo.

Quum Martinus Ferrariensis canonicus, F. W., B. et G., canonicorum
Ferrariensium, et magister G., Ferrariensis capituli procuratores ad
sedem apostolicam accessissent, super quaestione, quam de praebendis et
reditibus habebant ad invicem, dilectum filium nostrum S. Mariae in
Cosmedin diaconum cardinalem eis concessimus auditorem, coram quo Dictus
M. pro se ac quatuor sociis suis proposuit, quod Ferrarienses canonici,
ut eo amplius suos reditus augmentarent, quo proventus ecclesiae, qui
dividi consueverant inter plures, in usus cederent paucorum,
quatuordecim praebendas tantum, praeter id, quod mensae communiter
deputarunt, in eadem ecclesia contra antiquam consuetudinem statuerunt.
Postmodum vero, contra constitutionem ipsam voluntarie venientes, dictos
quinque in canonicos receperunt, nullis praebendis assignatis eisdem. Et
licet eorum reditus non modicum fuerint argumentati, nondum tamen eis
voluerunt ex superexcrescentibus reditibus providere. Verum ex adverso
fuit propositum, quod olim de communi tam canonicorum, quam tunc
Ferrariensis episcopi voluntate quatuordecim praebendarum numero in
Ferrariensi ecclesia provida deliberatione instituto et apostolicae
protectionis praesidio roborato, [tandem], quum una in eadem ecclesia
praebenda vacasset, ad multam quorundam instantiam duos ad eam, et
postmodum ad preces venerabilis fratris nostri Ferrariensis episcopi
dictum M. et quendam alium sine praeiudicio dictae constitutionis in
canonicos receperunt ita, quod ipsi canonici de canonia nihil
perciperent, donec primi duo essent praebendas integre assecuti. Quumque
per canonicorum industriam fuerit procuratum, ut ex possessionibus, quas
[eadem] ecclesia tempore longo possedit, plures eis reditus solverentur,
superexcrescentes reditus communi mensae, quae minus sufficiens fuerat,
communiter deputaverunt, quos dicti quinque sibi postmodum petierunt
contra capituli constitutionem in beneficium assignari. Quia vero super
his plena nobis, sicut idem cardinalis asseruit, exhiberi non poterat
certitudo, causam ipsam tuo duximus examini committendam. Mandamus,
quatenus, quum in constitutione praedicta et confirmatione sedis
apostolicae vel fuerit vel esse debuerit, sicut consuevit, expressum:
"nisi in tantum excrescerent ecclesiae facultates, quod pluribus possent
sufficere competenter," et quum iidem canonici in derogationem suae
constitutionis ad vacaturas praebendas quatuor receperunt ultra numerum
constitutum, ab antiquis canonicis praebendas cum integritate
percipientibus consuetas, superexcrescentes reditus praedictis canonicis
appellatione remota facias assignari, ita tamen, quod, si ex eis pares
potuerint cum aliis sortiri praebendas, quod superfuerit in communes
canonicorum usus, sicut prius statuerant, sive aliter, prout melius
videbitur, convertatur, revocatis in irritum omnibus, quaecunque ab
alterutra partium in praeiudicium alterius post motam quaestionem coram
episcopo Ferrariensi circa praebendas vel possessiones fuerint innovata.
[Nullis literis etc. Dat. Rom. ap. S. Petr. XII. Kal. Mai. 1198.]



Statutum generale laicorum ad ecclesias vel ecclesiasticas personas, vel
earum bona in earum praeiudicium non extenditur; nec speciale, etiamsi
earum commodum et favorem concernat. Hoc dicit quoad intellectum. Abbas
Siculus.

Idem Abbati et Conventui sancti Silvestri.

Ecclesia sanctae Mariae in Via lata contra I. de Atteia qui quasdam
possessiones ipsius dicebatur contra iustitiam detinere, movit tempore
B. Carosomi dicti senatoris sub L. iudice quaestionem. In ipso autem
iudicio praefato I. de Atteia syndicus monasterii vestri adstitit, et ab
eo testes producti quidam de monachis exstiterunt. Iudex vero, auditis
rationibus partium, pro eodem Ioanne absolutionis sententiam
promulgavit; a cuius sententia pars altera vocem appellationis emisit.
Super hac igitur quaestione suborta, proponente parte victrice, quod non
potuerit appellari, quum dictus L. non ut iudex, sed tanquam arbiter
fuisset electus, victa e contrario asserente, quoniam, quum arbitrio
fuerit contradictum, quod partes non nisi metu poenae constringit, quae
in praemisso arbitrio non fuerat comprehensa, merito potuit appellari,
et fortius, si iudicium exstitisset. De hoc igitur ad iam dictum B.
Carosomi quaestione perlata, causam appellationis S. primicerio iudicum
delegavit, in cuius praesentia partibas constitutis, dictus Ioannes de
Atteia proposuit, se conveniendum non esse, quum non possideret id, quod
pars altera requirebat, sed monasterium S. Silvestri possideret rem
petitam. Dictus autem B. Carosomi, quoniam statutum quoddam emiserat, a
populo Romano approbatum pariter et acceptum, quod, si quis post litem
contestatam rem a se petitam transferret in alium, daretur possessio
petitori, et alter fieret de possessore petitor, et idem I. post litem
contestatam, rem ipsam in monasterium transferre praesumsit,
possessionem rei petitae assignavit ecclesiae memoratae. Verum quoniam
dictus I. de possessionibus ipsis monasterio S. Silvestri annuam
reddiderat pensionem, adiecit, ut hoc ipsum ab ecclesia S. Mariae
fieret, donec de proprietate fundi cognosceretur; sed solutio, quae
fieret [pensionis], ecclesiae S. Mariae in Via lata in iure suo penitus
non noceret. [Hanc autem possessionem ecclesia S. Mariae usque ad
tempora Ioannis Petri Leonis, senatoris Urbis, inconcusse possedit, qui,
supplicatione monasterii vestri clementer admissa, R. iudici causam
commisit eandem, qui auditis hinc inde propositis pro monasterio ipso
sententiam promulgavit, renovans quod praefatus B. Carosomi statuerat
contra ipsum. Per quam sane sententiam quoniam ecclesia S. Mariae se
laesam enormiter querebatur, et ipsa senatori supplicavit praedicto, qui
causam commisit R. iudici cognoscendam. Et quoniam eius iurisdictio erat
in proximo desitura, supplicatum fuit ob eandem causam successoribus
eius senatoribus iam electis, et ab eis causa ipsa eidem iudici
delegata. Iudex vero ex veteris et novorum pariter senatorum delegatione
cognoscens, quod a iam dicto B. statutum fuerat approbans, ecclesiae S.
Mariae possessionem restituit antedictam. Et quum novem consiliarios
haberet senatus, per octo ipsorum exsecutioni fuit sententia demandata;
sed unus ex iis, qui et nepos erat abbatis S. Silvestri, quorundam
senatorum favore suffultus, ecclesiae S. Mariae possessionem violenter
ablatam monasterio tribuit nominato. Ex hoc ergo rixa crescente usque ad
armorum strepitum est processum. Ne vero deterius quid contingeret,
bonae memoriae C. Papa praedecessor noster totum negotium ad suam
sollicitudinem revocavit. Et quoniam tempus colligendorum fructuum
imminebat, fructus praecepit apud colonos in sequestro deponi, circa
quos si qua partium violentiam inferre praesumeret, causae suae
dispendium pateretur, venerabilibus fratribus nostris G. Portuensi, et
I. nunc Albanensi, tunc vero Tusculanensi episcopis tituli S. Clementis,
et dilecto filio nostro G. S. Angeli diacono cardinali causam committens
eandem. In quorum praesentia partibus constitutis, pro ecclesia S.
Mariae fuit contra monasterium vestrum obiectum, quod violentiam pars
vestra commiserat in fructibus sequestrandis. Et quum super hoc testes
fuissent utrimque producti, quia violentia liquido probata non fuit, et
in dimidio ruglo hordei dicebatur admissa, abbate nihilominus
prohibente, ne delictum personae redundaret in damnum ecclesiae, facta
hordei restitutione provisum est, ut ad quaestionem possessionis fieret
in causa processus, de qua coram eisdem productis testibus et
attestationibus publicatis fuit diutius disceptatum. Consequenter vero
post decessum praefati praedecessoris nostri partibus in nostra
praesentia constitutis, ecclesia etc. (cf. c. 4. ut lite pend. II. 16.)
Et quoniam alii senatorum sententiam pro monasterio, alii latam pro
ecclesia processu temporis confirmarant: nos etc. (cf. c. 4. cit.) Quum
ergo nobis constiterit, et ex ipsa confessione partium tenuerimus, quod
unus consiliariorum contra sententiam de voluntate octo exsecutioni
mandatam de
fa3RvLCBxdWlhIGRlIGl1cmUgbm9uIHBvdGVyYXQsIHZlbmllbnMsIGVjY2xlc2lhbSBpcHNh m possessione sua spoliaverit violenter, et nihilominus attendentes, quod etiam iniusto possessori violenter eiecto restitutionis sit beneficio succurrendum, spoliatam ecclesiam in eo statu decrevimus reponendam, in quo fuerat tempore violentiae perpetratae. Verum quoniam (etc. cf. c. 4. cit.)] Et quia saepefatum monasterium vestrum se querebatur a praemisso B. Carosomi contra iustitiam spoliatum, et ipsum per officium nostrum restitui suppliciter postulabat, quod statutum eius nullius valoris exstiterit multipliciter asseverans. [Saepefatus enim B., quum se ipsum intruserit in senatoriam dignitatem, nec apostolicae sedis favorem habuerit, ad quam institutio pertinet senatorum, statutum non potuit emittere, quod valeret. Qui etiamsi fuisset legitime institutus, ipsius statutum, quamvis sibi subiectos, ecclesias tamen nullatenus obligaret, praesertim quum iuri civili esset adversum, quod aliam poenam litigiosas res transferentibus statuit imponendam, illa distinctione inter contrahentes adhibita, ut, si quis sciens ad donationes, venditiones seu alios contractus accesserit, non solum redimere rem compellatur, sed etiam pretium eius amittat, non ut lucro cedat alienanti, a quo etiam alia tanta quantitas est fisci iuribus inferenda. Sin autem ignorans rem litigiosam emerit vel per aliam speciem contractus acceperit, tunc alienatione rei facta irrita pretium eius cum alia tertia parte recipiet, instrumentis etiam nullam vim obtinentibus, quae super contractibus huiusmodi statuuntur. Verum eos, qui dotis nomine, vel ante nuptias donationis, transactionis vel divisionis rerum hereditariarum factae, vel per legati vel fideicommissi causam huiusmodi dederint vel acceperint, a praemissis poenis eadem constitutio excipit nominatim. Quodsi etiam obligare posset ecclesias, monasterium in illa constitutione nequaquam inciderat, quum antedictus I. nullam in illud penitus possessionem transtulisset, qui tanquam colonus terras illas tenuerat, et eas non suo, sed monasterii nomine possidebat. Quod etiamsi fecisset, quoniam prius conventus a monasterio quam ab ecclesia fuerat, et per arbitrium et nihilominus iure transactionis, per quam citra poenam litigiosi contractus res potest in alium lite contestata transferri, res restituit antedictas, in statutum praemissum nullatenus incidisset. Quin potius, etsi contra illud fecisset statutum, quoniam nec conventum, nec confessum in iudicio vel convictum possessione sua monasterium fuerat spoliatum, instanter eam sibi restitui postulabat, quam ex nulla, vel saltem iniusta causa pars altera detinebat. Has autem rationes oeconomus S. Mariae nitebatur multifariam infirmare. Quamvis enim dictus B. circa praelationis suae primordia gratiam sedis apostolicae non habuerit, quia tamen ab ea fuit tempore procedente receptus, et ratihabitio retrotrahitur, perinde habendus erat, tanquam ab initio legitime fuerit institutus; qui tanquam alienus iudex non poterat a monasterio evitari, quum nec novum sit nec insolitum, quod, ubi clerici sunt actor et reus, causas civiles in Urbe coram iudicibus, per sedem apostolicam institutis, ex delegatione senatorum ab ea iurisdictionem habentium prosequantur. Unde nec in alieno foro intelliguntur, sed in proprio Romani Pontificis litigare, cuius auctoritate sortiri videntur effectum quae ab huiusmodi senatoribus vel iudicibus statuuntur. Quodsi forum senatorium fuisset monasterio penitus alienum, quia tamen oeconomus dicti monasterii sub L. iudice a praefato B. inter ecclesiam S. Mariae et dictum I. de Atteia delegato, ipsi I. adstitit, et eum in iure defendit, iudicium eius non potuit ulterius doclinare. Statutum autem ipsius B., de quo saepius est praemissum, et quod non iuri adversum, sed consonum potius exsistebat, (quum etiam in iure canonico caveatur, quod res in litigio posita non sit in personam aliam transferanda), non ad possessores solos, sed etiam ad illos decebat extendi, qui tenore saltem detentionis cuiusque poterant conveniri, quales constat esse colonos etiam temporales. Perpetui namque utilem saltem possessionem habentes et conveniri possunt, et in alium transferre quod habent, sicut I. fecerat ante dictus, cuius factum neque praemissum arbitrium poterat, nec transactio excusare, quum in dolum et fraudem fuerint attentata. Iudex namque, in quem fuit a partibus compromissum, consanguineus ipsius I. et infeudatus monasterii dicitur exstitisse, nihilque fecisse in publicum, sed omnia in secreto; quamvis instar iudiciorum sint arbitria introducta. Coegit quoque partes ad transigendum, sicut ex rescripto transactionis apparet. Et quum de transactione non fuerit compromissum, quae non est necessitatis, sed liberae potius voluntatis, dolo quasi ex perspicuis insidiis iam probato transactionem inefficacem penitus asserebat. Illa quoque ratione dicebat ecclesia petitionem monasterii repellendam, quod, quum possessionem ipsam sine dolo et culpa sua obtinuerit auctoritate praetoris, et per hoc ius sibi fuerit acquisitum, monasterium vestrum super possessiorio audiri ulterius non debebat, cui parata erat in petitorio respondere.] His ergo et similibus in nostra et fratrum nostrorum praesentia prudenter a partibus allegatis, Nos attendentes, quod laicis, etiam religiosis, super ecclesiis et personis ecclesiasticis nulla sit attributa facu1tas, quos obsequendi manet necessitas, non auctoritas imperandi, a quibus, si quid motu proprio statutum fuerit, quod ecclesiarum etiam respiciat commodum et favorem, nullius firmitatis exsistit, nisi ab ecclesia fuerit approbatum, unde statutum Basilii de non alienandis praediis rusticis vel urbanis, ministeriis et ornamentis ecclesiarum, illa reprobatum fuit potissima ratione, quod auctoritate non fuit Romani Pontificis roboratum, ne in exemplum transeat similia praesumendi, quod a senatore factum fuerat in praeiudicium monasterii, non conventi, nec confessi etiam vel convicti, prorsus in irritum revocantes, easdem possessiones restituendas sibi sententialiter diffinimus, nec ipsas etc. [cf. c. 3. ut lite pend. II. 16. Datum Lateran. V. Kal. Dec. 1199.]



Poena simpliciter apposita propter contumaciam in dubio intelligitur
temporalis, et non perpetua.

Idem universis Doctoribus Parisiis commorantibus.

Ex literis vestrae devotionis accepimus, quod, quum quidam moderni
doctores liberalium artium a maiorum suorum vestigiis in tribus
praesertim articulis deviarent, habitu videlicet inhonesto, in lectionum
et disputationum ordine non servato, et pio usu in celebrandis exsequiis
decedentium clericorum iam quasi penitus negligenter omisso, vos,
cupientes vestrae consulere honestati, octo ex vobis iuratos ad hoc
unanimiter elegistis, ut super dictis articulis de prudentium virorum
consilio bona fide statuerent quod foret expediens et honestum, ad illud
in posterum observandum vos iuramento interposito communiter
adstringendo, excepto duntaxat magistro G., qui, iurare renuens et
formidans, fideiussoriam pro se tantum obtulit cautionem. Fuit insuper
ad cautelam a vobis fide praestita protinus constitutum, ut, si quisquam
magistrorum adversus alios duceret resistendum, et primo, secundo
tertiove commonitus infra triduum universitati parere contemneret
magistrorum, ex tunc beneficio societatis eorum in magistralibus
privaretur, et quidem hoc ultimum quidam ex vobis simpliciter, quidam
vero, nisi satisfaceret, et nonnulli, nisi per nos se admitti ab aliis
obtineret, se intellexisse fatentur. Quum autem supradictus magister G.
infra triduum universitati non paruerit requisitus, iuxta condictum
vestrum ex tunc a vobis habitus est exclusus. Qui, quum satisfactioni
condignae postmodum se obtulisset, in IV. vestrum iuramento interposito
compromisit, illorum dictum pro bono pacis se gratum et ratum pariter
habiturum. Illi vero, usi consilio sapientum, dictum suum communiter
promulgarunt, memorato magistro in virtute iuramenti praestiti
prohibentes, ne deinceps in licitis universitati resisteret magistrorum,
et iniungentes eidem, ut tamdiu in eo statu persisteret, quo tunc erat,
donec per se vel procuratorem suum se posse ab aliis magistris admitti
per sedem apostolicam obtineret, salva in omnibus honestate. Unde nobis
humiliter supplicastis, ut eundem magistrum, virum utique providum et
honestum, qui tanquam obedientiae filius quod sibi praedicti quatuor
iniunxerunt suscepit humiliter et patienter observat, ex benignitate
sedis apostolicae faceremus communioni restitui magistrorum. Nos igitur
ex praemissis intelligentes, eidem magistro fuisse mandatum, ut tam diu
in eo statu persisteret, quo tunc erat, donec magistrorum communioni de
mandato sedis apostolicae redderetur, et paratus sit super praemissis
satisfactionem congruam exhibere: Licet a vobis fide praestita fuerit
constitutum, ut, si quis magistrorum ordinationi universitatis ipsorum
duceret resistendum, et primo, secundo tertiove commonitus infra triduum
universitati parere contemneret magistrorum, ex tunc beneficio
societatis eorum in magistralibus privaretur, et ob hoc magister G. fuit
eorum communione privatus, quia tamen constitutum non fuit, ut in
perpetuum huiusmodi privatio perduraret, quum tam iuris canonici quam
nostri moris exsistat, ut is, qui propter contumaciam communione
privatur, quum satisfactionem congruam exhibuerit, restitutionem
obtineat: universitati vestrae praesentium auctoritate mandamus,
quatenus supradictum magistrum statutis vestris nunc humiliter parere
curantem, ad communionis vestrae consortium in magistralibus admittatis.



Non possunt canonici sine causa restringere numerum canonicorum seu
praebendarum. Abb. Sicul.

Honorius III. Episcopo et Cantori Cabilonensi.

Ex parte venerabilis fratris nostri episcopi Eduensis fuit propositum
coram nobis, quod canonici Eduenses propriis commodis inhiantes
praebendarum numerum ab antiquo in ecclesia Eduensi statutum, licet non
sint eius diminuti reditus, restrinxerunt, ut sic in temporalibus magis
abundent, dum ea, de quibus valet sustentari canonicorum numerus
consuetus, tali praetextu nituntur in augmentum convertere praebendarum,
et in facti sui tuitionem super hoc confirmationis literas a nobis
dicuntur impetrasse in communi forma. Nolentes igitur divini
numinis minui cultum huiusmodi occasione in ecclesia ipsa, sed potius
augmentari, discretioni vestrae mandamus, quatenus, si praemissis
veritas suffragatur, antiquum numerum facientes auctoritate nostra
servari, praebendas, quas a tempore ultimi statuti inveneritis vacasse
in ecclesia memorata, non obstante aliqua constitutione super hoc a
canonicis ipsis facta, vel confirmatione a nobis ab eisdem obtenta,
personis idoneis cum consilio eiusdem episcopi sublato appellationis
obstaculo conferatis.



Constitutio futura respicit, et non praeterita, nisi in ea de
praeteritis caveatur.

Gregorius IX. Archipresbytero S. Mariae maioris de Urbe.

Quoniam constitutio apostolicae sedis omnes adstringit et nihil debet
obscurum vel ambiguum continere, declaramus, constitutionem, quam nuper
super praeferendis in perceptione portionis maioribus et consuetis
servitiis, a minoribus exhibendis, edidimus, non ad praeterita, sed ad
futura tantum extendi, quum leges et constitutiones futuris certum sit
dare formam negotiis, non ad praeterita facta trahi, nisi nominatim in
eis de praeteritis caveatur.

 DE RESCRIPTIS.



Privilegio generali, secundum ius commune obtento, obstat rescriptum
speciale, etiam de eo mentionem non faciens. H. d. secundum intellectum
magis communem.

Alexander III. Senonensi Archiepiscopo.

Sicut Romana ecclesia omnium ecclesiarum disponente Domino mater est et
magistra, ita etiam nos, qui eidem ecclesiae, licet immeriti, supernae
dispositionis providentia praesidemus, [et] prout Dominus nobis
ministraverit, consultationibus respondere cogimur singulorum, et quae
videntur dubia apostolicae circumspectionis providentia declarare. Sane
Quaesitum est a nobis ex parte tua, utrum, si alicuius causa inter
aliquos delegatis iudicibus sublato remedio appellationis committitur,
et literis apostolicis altera pars munita, quibus ei generaliter est
indultum, ut libere sibi liceat appellare, si in vocem appellationis
proruperit, an eius in eadem causa debeat appellationi deferri? Huic
igitur Inquisitioni tuae praesentibus literis taliter respondemus, quod
eius in hac parte appellatio non debet admitti, postquam est causa
iudicibus appellatione remota commissa, quia speciale mandatum derogat
generali. [Praeterea etc. cf. c. 5. de off. iud. del. I. 29.]



In rescripto apostolico subintelligitur clausula: "si preces veritate
nitantur." Et si rescriptum prohibet causae cognitionem, est de
falsitate suspectum.

Idem Cantuariensi Archiepiscopo.

Ex parte venerabilis fratris nostri Conventrensis episcopi nostris est
auribus intimatum, quod, quum de causa, quae inter G. et F. clericos
vertitur super praebenda de Novalis, cognoscens legitime eidem F.
secundum tenorem literarum nostrarum, continentium, quod, si constaret,
ipsum F. de periurio esse convictum, et perpetuo illi renunciasse
praebendae, appellatione cessante amoveretur ab ea; eo cognito et
probato, praebendam adiudicasset eandem, ipse in vocem appellationis
prorupit, et ad te, quod ei praebendam praecise et absque causae
cognitione restitueres, literas nostras reportavit, et episcopum, qui
post appellationem eum praebenda spoliavit, auctoritate alicui
beneficium conferendi appellatione cessante privares, donec per se, vel
per nuncium, aut per literas suas de tanto excessu satisfacturus ad
sedem apostolicam accederet, et praenominatum G., si eundem F. in iam
dicta praebenda praesumeret molestare, vinculo excommunicationis usque
ad dignam satisfactionem adstringeres. Verum quoniam non credimus, nos
ita praecise scripsisse, et si taliter scripsimus, hoc ex nimia
occupatione contigit, et in huiusmodi literis intelligenda est haec
conditio, etiamsi non apponatur: "si preces veritate nitantur:"
fraternitati tuae per apostolica scripta praecipiendo mandamus, quatenus
inspectis literis, quas episcopo praedicto direximus, si inveneris, quod
secundum praedictum modum ei scripserimus, et in literis nostris
appellatio fuerit inhibita, et in literis, quas tibi praefatus F.
reportavit, non fuerit habita mentio priorum literarum, sententiam
praefati episcopi omni occasione et appellatione cessante confirmes, et
saepedictum F. cum literis nostris, quas tibi detulit, ad praesentiam
nostram venire compellas.



Si in secundo rescripto, per adversarium impetrato, non fiat mentio de
primo, valet primum, et non secundum; alias valet secundum. Et si
primum fuit impetratum communi consensu partium, non valet secundum
impetratum per alteram partem, hoc tacito.

Idem Wintoniensi Episcopo.

Ceterum si aliquis ad iudices super aliqua causa ab apostolica sede
impetraverit literas commissionis, et adversarius eius eandem causam
postmodum obtinuerit committi aliis, de commissione priori non habita
mentione, priores iudices ad decisionem causae possunt procedere, nec
secundae literae obtinent alicuius roboris firmitatem. Si vero in
secundis literis habeatur mentio de commissione priori, praedicta causa
a priorum est exempta iudicio, quum eaedem literae non sint veritate
tacita impetratae. Verum si de assensu partium causa committitur, et
processu temporis, vel etiam continuo, alterutra pars altera nesciente
causam ipsam, tacito de commissione priori facta, alii iudici obtinuerit
delegari: non immerito is, qui tali dolo vel fraude adversarium suum
laborare coegit, in expensis condemnari debet eidem.



Si Papa mandat in rescripto de duobus inquiri alternative, ad certum
effectum consequendum sufficit alterum probari.

Idem Eboracensi Archiepiscopo.

Inter ceteras consultationes tuas [id nobis] fuit propositum coram
nobis, quid tenere debeas, quum aliqua sub disiunctione mandantur,
quorum unum verum est, alterum falsum, utputa si proponatur, quod si
talis sit sacerdotis filius, et in sacerdotio genitus, qui proximo in
tali ecclesia ministravit, vel quod illicite ecclesiam occupavit eandem.
Huic ergo quaestioni taliter respondemus, quod convenit, iudici
quodcunque istorum constiterit, illi praelibatam ecclesiam adiudicari
debere. Et idem in similibus observandum est. Sane si etc. (cf. c. 8. de
off. iud. del. I. 29.)



Is, ad quem rescriptum Papae dirigitur, debet illi parere, vel causam
rationabilem assignare, quare parere non potest.

Idem Ravennati Archiepiscopo.

Si quando aliqua tuae fraternitati scripta dirigimus, quae animum tuum
exasperare videntur, turbari non debes neque moveri, aut credere, quod
personam tuam velimus contemptibilem reddere vel despectam, quia te
sicut carum fratrem nostrum et immobilem columnam ecclesiae
affluentissima caritate diligimus, et honoris et exaltationis tuae
desideramus modis omnibus incrementum. Nam etsi saepe fratribus et
coepiscopis nostris secundum varietatem eorum, quae nobis suggeruntur,
aspere et dure scribamus, hoc tamen non ex minori affectione contingit,
sed ut clamoribus querelantium secundum Deum et iuxta officii nostri
debitum satisfacere comprobemur. Quapropter monemus prudentiam tuam et
hortamur attentius, quatenus de cetero non movearis, neque turberis, nec
tuus animus deiiciatur, si tibi durum vel asperum scripserimus; sed
sicut vir providus et discretus Qualitatem negotii, pro quo tibi
scribitur, diligenter considerans et attendens, aut mandatum nostrum
devote et reverenter adimpleas, aut per literas tuas quare adimplere non
possis sufficientem et rationabilem causam praetendas quia nos patienter
sustinebimus, si non feceris quod prava nobis fuerit insinuatione
suggestum.



Cistercienses sunt privilegiati, quod non possunt conveniri per
rescriptum Papae, nisi in eo fiat mentio de eorum ordine.

Idem Cisterciensibus Fratribus.

Quum ordinem Cisterciensem professi eo privilegio, quo fratres alii
[eiusdem ordinis], gaudeatis, inter vos et clericos alios saeculares
super decimis quaestione suborta, tacito quod sitis Cisterciensis
ordinis, contra vos velut contra monachos alterius ordinis literas a
sede apostolica impetrantes, deinde iuramentis et litigiis, sicut vobis
significantibus accepimus, et expensis difficilibus vos inquietant.
Volentes ergo vobis sollicite providere, ne contra tenorem privilegiorum
vestrorum possitis quorumlibet temeritate vexari, auctoritate apostolica
vobis mandamus, ut Si contra vos super decimis vel aliis, quae ordini
vestro specialiter sedes apostolica indulsit, non facta mentione
Cisterciensis ordinis, literae fuerint a sede apostolica impetratae, per
eas minime teneamini respondere.



Si sede vacante scribitur capitulo, ut gerenti vices episcopi, ut
praebendam alicui conferat, si creatur episcopus nondum exsecuto
mandato, et ad eum spectet collatio praebendarum, illud adimplere
tenetur. Hoc dicit secundum lecturam communiter approbatam. Abb. Sicul.

Idem Tornacensi Episcopo.

Eam te (Et infra:) Dudum siquidem ante tuam promotionem literae a nobis,
si bene meminimus, emanarunt, quibus decano et ecclesiae tibi commissae,
te adhuc in eodem capitulo exsistente, mandatum dedimus et praeceptum,
ut dilectum filium nostrum P. praesentium latorem, qui de gente
Iudaeorum originem duxit, et divina gratia fidem Christi humiliter et
devote suscepit, obtentu suae conversationis, obtentuque literarum, in
quibus ita profecit, quod ecclesiastico beneficio dignus non immerito
reputatur, receptis literis nostris in canonicum reciperent, et
praebendam, si qua vacaret, vel quam primo vacare contingeret,
liberaliter sibi conferre deberent. (Et infra:) Ipsi vero, sicut eodem
M. referente recepimus, literis nostris post consecrationem tuam
receptis, quia donatio praebendarum ad te spectabat, praeceptum nostrum,
sicut asserebant, debitae exsecutioni non potuerunt mandare. Quum itaque
praescriptus P., sicut asserit, te super hoc ex parte nostra instanter
requireret, tu ei respondisti, quod nullum inde a nobis mandatum
receperas, et sic eum a te infecto negotio remisisti. Quod nullatenus
fecisse deberes, si data literarum diligentius attendisses; quum
tempore, quo literae ipsae datae fuerunt, de capitulo ipso esses, sicut
qui eras archidiaconus et canonicus eiusdem ecclesiae, licet nec esses
adhuc in episcopum consecratus. (Et infra:) Pro eo vero, quod Iudaeus
exstiterit, ipsum dedignari non debes. (Et infra:) Fraternitati tuae
mandamus, quatenus eum in canonicum ecclesiae tuae recipias, et ei
stallum in choro et locum in capitulo assignes.



Non valet rescriptum impetratum ad beneficia, si in eo tacetur dignitas
impetrantis.

Lucius III. Linconensi Episcopo.

Ad aures nostras te significante pervenit, quod plerumque decani,
archidiaconi, praecentores vel alii ecclesiasticis praediti
dignitatibus, super minoribus beneficiis per interpositas personas
literas impetrantes, nomen supprimunt dignitatis suae, et simplici
nomine se appellant, tanquam non habeant aliquem personatum, ideoque
rescripto nostro postulas edoceri, si fraus ista tacendi praeiudicium
eis debeat generare? Consultationi igitur tuae taliter respondemus,
quod, quum non sit intentionis nostrae, ut personae pluribus reditibus
abundantes per literas nostras pauperes clericos super minoribus
beneficiis inquietent, literas, in quibus actor suae nomen dignitatis
supprimit, vires nolumus aliquas obtinere. Postremo etc. (cf. c. 36. de
app. II. 28.)



Valet secundum rescriptum impetratum ab adversario, licet non faciat
mentionem de primo, si primus impetrans dolo vel negligentia non fuit
usus illo.

Idem Norvicensi Episcopo.

Si autem aliquis, auctoritate posteriorum literarum per adversarium in
iudicium tractus, obiecerit, literas se priores habere, de quibus in
posterioribus mentio non habetur, si eis dolo vel negligentia uti
postposuerit, excusari non debet. Si autem, quia delegati iudicis copiam
nequiverit habere, per posteriores literas non poterit conveniri.



Non valent rescripta, per quae incerti iudices dantur, vel futura
negotia committuntur.

Idem.

Ad haec sumus in sede iustitiae disponente Domino constituti, ut quae
contra iustitiam attentantur nostra sollicitudine ad rectitudinis
tramitem revocentur etc. (Et infra:) Proinde Significatum est nobis,
quosdam in provinciae tuae partibus tales, ut asserunt, de cancellaria
nostra literas recepisse, per quas eorum omnia negotia unius iudicis vel
plurium, quos sibi elegerint, arbitrio committuntur, sicque fit, ut, si
aliquem pulsare voluerint, examen ordinarii iudicis non requirant, sed
ad unum iudicem vel plures delegatos sibi propitios et exinde parti
adversae suspectos super examinanda quaestione recurrant. Quod quantum
sit Deo contrarium et sacris canonibus inimicum, nemo ambigit, qui vel
modicam notitiam canonicae institutionis apprehendit. Tales itaque
literas a cancellaria nostra non credimus prodiisse, vel, si forte
prodierint, conscientiam nostram, quae diversis occupationibus impedita
singulis examinandis non sufficit, effugerunt. Nos igitur huic morbo
celeri volentes obviare remedio, fraternitati tuae per apostolica
scripta mandamus quatenus, si literas tales in provincia tua vel
impetratas vel deinceps impetrandas inveneris, eas carere viribus nostra
auctoritate decernas, et ne ab aliquo in iudicium admittantur super
quacunque quaestione prohibeas.



Falsa latinitas vitiat rescriptum Papae. Hoc dicit Ioan. Andr.;
concordat Abbas.

Idem.

Ad audientiam nostram te significante pervenit, quod H. de sancto
Stephano super absolutione sua literas tibi, ut prima facie videbantur,
apostolicas praesentavit, quas, quoniam habuisti suspectas, nec de
cancellaria ecclesiae Romanae emanasse putasti, ad nos remittere
curavisti, consulens apostolatum nostrum, unde devotionem tuam in Domino
commendamus, utrum occasione ipsarum literarum praefatum virum habere
debeas absolutum. Quibus quoniam manifestum continent in constructione
peccatum, fidem te nolumus adhibere.



Contra secundum rescriptum non potest opponi de taciturnitate primi
impetrati per appellantem, de sua appellatione non habita mentione. Hoc
dic. Ioan. Andr.; concord. Abb. Sicul.

Clemens III.

Ex parte S. personae ecclesiae de Tarento nobis innotuit, quod, quum
capella de Emptonn. ad praedictam ecclesiam de iure pertineat, ab ea
multis temporibus iniuste est subtracta, et O. diaconus, qui iam dictam
capellam detinet, capellanum ipsius ecclesiae G., nomine ipsius S. in ea
ministrantem, post appellationem a se factam amovit. Quam quum esset S.
prosecutus, et ad iudices literas impetrasset, ipse O. appellationem
suam prosequi non curavit, quumque auctoritate praedictorum iudicum in
ius esset vocatus, dixit, se literas priores habere, de quibus nulla
mentio in posterioribus habebatur, quas usque ad tertiam citationem
suppressit, eisque dolo vel negligentia uti postposuit, quod ex
diuturnitate temporis videbatur, in quibus nulla mentio de appellatione
ab ipso facta fiebat, quum biennium a tempore appellationis iam fuisset
elapsum. Ideoque fraternitati vestrae per apostolica scripta mandamus,
quatenus, si ita esse constiterit, revocatis in statum pristinum
omnibus, quae post appellationem ipsius O. inveneritis attentata,
praescriptam capellam matrici ecclesiae appellatione remota restituere
procuretis, praedictum O., si eum appellationem suam non fuisse
prosecutum constiterit, memorato S. in expensis necessariis condemnantes.



Rescriptum, quo scribitur pluribus cum clausula: "Quod si non omnes
etc." intelligitur tam de impotentia facti, quam iuris.

Coelestinus III.

Sciscitatus es a nobis petitorio destinato, de qua impotentia illud
intelligatur, quod in literis nostris saepe consuevit apponi, ut si duo
vel tres, vel etiam plures, quibus literae diriguntur, ipsis exsequendis
simul interesse nequiverint, unus aut plures eorum, quibus scribitur,
nihilominus exsequantur. Nos vero in hoc ita sentimus, quod tam de iure
quam de facto illa impotentia censeatur. De iure, si aliquem illorum,
quibus literae diriguntur, servum, vel infamem aut alio legitimo
impedimento detentum esse constiterit; de facto, si constiterit, eum
casu mortis occumbere, aut inevitabilis necessitatis articulo impediri,
quo minus valeat interesse; dummodo is, qui pro necessitate praesens
esse non potest, collegis suis canonice excusationem suam curet, si
poterit, destinare, ut alii coniudices vel exsecutores nihilominus ad
consummationem iniuncti mandati procedant. Nec ille, qui tantummodo non
vult interesse, hac impossibilitatis interpretatione valet aliquatenus
excusari, nisi forte sic in rescripto habeatur expressum, si non omnes
interfuerint, vel simul nequiverint aut noluerint interesse.



In quaestione revocationis rescriptorum recurritur ad arbitros, si
iudices in cognitione sibi non deferant, nec invicem concordent. H. d.
usque ad  Quoniam. ñ (Quoniam etc.:) Per generalem clausulam positam in
rescripto delegatus ante expressionem personarum vel rerum
iurisdictionem habet in habitu, et non in actu. Et speciales literae
derogant literis generalibus super non specificatis in eis, quamquam de
illis nullam faciant mentionem. Abb.

Innocentius III. Eliensi Episcopo.

Pastoralis officii (Et infra: [cf. c. 28. de off. iud. del. I. 29.])
Praeterea quaesivisti, quando de revocatione literarum ambigitur, utrum
iudices priores, an posteriores cognoscere debeant, et utrum per
secundas sint primae literae revocatae? Ad quod tibi respondemus, quod,
nisi posteriores prioribus, vel e converso duxerint deferendum, simul
utrique cognoscant, et, si forte nequiverint simul in unam sententiam
concordare, quamvis plures sint ex una parte quam ex altera, per
arbitros communiter electos a partibus huiusmodi concertatio sopiatur.
Quoniam autem sub huiusmodi forma, videlicet: "Causam, quam talis
adversus talem, et quosdam alios super hoc, et quibusdam aliis se habere
proponit, tibi duximus committendam," a nobis multotiens literae
impetrantur, et sollicite quaesivisti, an iudex ex delegatione huiusmodi
ante personarum vel rerum expressionem super personis vel rebus
exprimendis habeat potestatem, adiiciens, utrum, si antequam personae
vel res expressae fuerint nominatim, super non expressis in commissione
priori, sed generaliter comprehensis speciales literae, quae de priori
commissione nullam faciant mentionem, ad alios iudices a sede apostolica
emanaverint, eundem vigorem debeant obtinere? Nos igitur ad haec duo
taliter respondemus, quod, quum generali per speciale procul dubio
derogetur, iurisdictio per generales literas attributa, per speciales,
quantum ad ea, quae specialiter exprimuntur, penitus enervatur, licet de
prioribus non faciant mentionem. Unde superflua relinquitur prima
quaestio; etsi merito dici possit, quod, donec iurisdictio revocetur,
eam super rerum vel personarum articulis exprimendis obtinet delegatus;
sed antequam exprimantur personae vel res, delegatus nequit
iurisdictionem huiusmodi exercere. [Quia vero etc. (cf. c. 28. de off.
iud. del. I. 29.) Dat. Rom. ap. S. Petr. XIV. Kal. Iun. 1204.]



Per generalem clausulam: "Quidam alii, et res aliae," multitudo
effrenata non includitur, nec personae, nec res maiores expressis, sed
pares vel minores.

Idem Senonensi Archiepiscopo.

Sedes apostolica consuevit exhibere se petentibus liberalem; sed quidam
eius gratia nequiter abutuntur, dum quod ipsa de benignitate concedit
ipsi ad malignitatem retorquent. Quidam enim malignari volentes, in
commissionibus nostris minores et viliores personas propriis nominibus
exprimunt, maiores autem et digniores specialibus vocabulis non
designant, sed eas sub quodam generalitatis involucro comprehendunt, ut
commissiones ipsas a nobis facilius impetrent, sub hac forma:
"Conquerentur tales de isto vel illo, et aliis quibusdam propriis
nominibus exprimendis, qui eis super tali negotio et quibusdam aliis
rebus iniuriosi nimis et graves exsistunt." Nos igitur volentes eorum
malitiis obviare, decernimus, ut, quum in commissionibus nostris minores
et viliores personae solummodo designantur, maiores et digniores sub
generali clausula non intelligantur includi. Sed nec liceat occasione
generalitatis huiusmodi multitudinem effrenatam in iudicium evocare, nec
super maioribus et gravioribus negotiis audiantur qui de minoribus et
levioribus tantum faciunt mentionem. Si quis vero aliquas personas
expresserit, non, ut velit cum eis in iudicio experiri, sed ut ad pares
transire valeat vel minores, quia fraus et dolus ei patrocinari non
debent, tanquam mendax precator careat penitus impetratis. [Dat.
Anagniae XV. Kal. Ian. Ao. VI. 1203.]



Qui contra unum super eodem ad diversos iudices diversa rescripta
impetrat, et eis utitur, perdit commodum utriusque.

Idem R. Cantori et R. Priori de Monte Leprosorum.

Ex tenore literarum, quas nobis per dilectum filium Ph. latorem
praesentium destinastis, intelleximus evidenter, R. sacerdotem de
Collovilla ad alios iudices super quaestione, quae inter ipsum et
dilectum filium abbatem et conventum de Becco super manerio de Colevill.
et rebus aliis vertitur, literas apostolicas impetrasse. Qui quum partem
citassent adversam, dictus presbyter coram eis noluit litigare.
Postmodum vero idem presbyter super eodem negotio vobis nostras literas
praesentavit, in quibus de prioribus mentio non fiebat. Quumque vos in
causae cognitione procedere velletis, partibus ad vestram praesentiam
convocatis, memoratus abbas coram vobis proposuit, quod non tenebatur
per directas ad vos literas presbytero respondere, quum per alias ab
aliis iudicibus fuisset citatus, quae auctoritate illarum non fuerant
revocatae. Verum quia super hoc dubitastis, sedem duxistis apostolicam
consulendam. Nos igitur attendentes fraudem presbyteri memorati, duas
commissiones super eodem negotio impetrantis, quarum altera non faciebat
mentionem de reliqua, quia fraus et dolus alicui patrocinari non debent,
decernimus, ut ipse commodo careat utriusque. [Dat. Ferentini IV. Id.
Iul. Ao. VI. 1203.]



Non valet rescriptum ad beneficium impetratum, de beneficio impetrantis
non faciens mentionem.

Idem Mediolanensi Archiepiscopo.

Quum adeo scripta sedis apostolicae moderemur, ut ex certa scientia
nihil in eis faciamus apponi, quod de iure debeat reprehendi, miramur
non modicum et movemur, quod, quotiens ad te vel ad aliquos tibi
subiectos nostras literas destinamus, te super eis mirari rescribis, ac
si mandaremus aliquid inhonestum. Scripsisti etenim nobis, quod, quum P.
clericus in ecclesia Modecensi sufficientem sibi sit praebendam adeptus,
mirabaris, quod pro receptione ipsius in ecclesia de Gronzola praeposito
et fratribus eiusdem ecclesiae literas apostolicas miseramus, quum, si
literarum nostrarum diligenter seriem attendisses, nihil penitus
invenisses in eis, quod debuisset tuum animum offendisse. Quum enim in
literis ipsis nec de praebenda ipsius P. mentio haberetur, nec
Modecensis canonicus, immo nec etiam clericus diceretur in eis, et in
literis ipsis haec esset adiecta conditio: "si dignus exsisteret ad
ecclesiasticum beneficium obtinendum, et si eadem ecclesia ex dono
parentum ipsius quandam capellam cum dote fuisset adepta, et a
consanguineis eius oblationes et mortuaria pro tempore, et decimas
perciperet annuatim: intelligere potuisses, qualiter literae ipsae
fuerant impetratae, in quibus de beneficio ipsius, pro quo scribebatur,
mentio non fiebat. Ideoque Fraternitati tuae per apostolica scripta
mandamus, quatenus quum ad te vel ad tuos literae apostolicae
diriguntur, earum tenorem diligenter attendas, et quod mandatur in eis,
dum tamen nec per suppressionem veritatis, aut expressionem falsitatis
obtentae fuerint, facias effectui mancipari. [Datum Romae etc. XIII.
Kal. Iun. 1198.]



Ordo rescripti interpretationem recipit a iuro communi.

Idem Electo, Decano, et N. Canonico Cameracensi.

Causam, quae inter Praemonstratensem et Pramonensem ecclesias super
possessionibus de Anapia vertitur, discretioni vestrae commisisse
meminimus fine canonico terminandam. Sed Quia in literis illis
animadvertimus fuisse insertum, quod, si ulterutra partium citata
legitime praesentiam vestram adire vel iudicio vestro parere
contemneret, vos nihilominus praesentis partis probationes recipere, et,
quantum de iure poteritis, in causae cognitione ac decisione procedere
minime tardaretis: nos volentes, ut clausula illa, "quantum de iure
poteritis," quae ante, quam de probationum receptione mentio fieret,
fuerat inserenda, clausulam illam de receptione probationum praecedat,
discretioni vestrae per apostolica scripta mandamus, quatenus ipsam
intelligentes ibidem in eadem causa iuxta tenorem literarum illarum
procedere non tardetis, attente provisuri, ut, si literarum auctoritate
priorum in eodem negotio legitime est processum, firmum et stabile
perseveret; alioquin, si occasione clausulae memoratae aliquid
constiterit in alterius partis praeiudicium attentatum, id viribus
decernimus cariturum, volentes nihilominus et mandantes, ut in decisione
ipsius negotii, sicut praemissum est, tam super principali, quam super
incidentibus quaestionibus appellatione remota canonice procedatis.
[Nullis obstantibus etc. Dat. Lateran. XIII. Kal. April 1198.]



Non valet impetratio in ecclesia numerata, non facta de numero mentione,
si per eam frangitur numerus canonicorum, licet non frangatur numerus
praebendarum; et processus inde factus est nullus. Hoc dicit quoad
intellectum Panor.

Idem Archiepiscopo Senonensi.

Constitutus apud sedem apostolicam in praesentia dilecti filii nostri G.
sancti Angeli diaconi cardinalis P. clericus, quem ei concesseramus et
parti alteri auditorem, proposuit olim coram ipso, quod quum bonae
memoriae C. Papa praedecessor noster dilecto filio decano et capitulo
Bituricensi dederit in mandatis, ut ipsum reciperent in canonicum et in
fratrem, et praebendam ei conferrent, si qua tunc in eorum vacaret
ecclesia, vel proximo vacaturam, venerabili fratre nostro Bituricensi
archiepiscopo ei monitore concesso, et ipsi quum mandatum eius admittere
non curassent, eis praecipiendo mandavit, ut quod eis mandaverat
adimplerent, sibi super hoc exsecutoribus deputatis. [Interim autem
capituli nuncius ad apostolicam sedem accedens, quum suggessisset, ipsum
P. in pluribus ecclesiis habere praebendas, Bituricensem ecclesiam ab
eius obtinuit impetitione absolvi, indulgentia etiam impetrata, ne infra
triennium aliquem recipere in fratrem cogerentur. Quumque postmodumn
idem P. ad ecclesiam Romanam reversus, eidem praedecessori nostro
exponere curavisset, quod, licet in Claromontensi ecclesia quoddam
beneficium, quod concedi etiam laicis consuevit, et familiaritas
appellatur, fuisset adeptus, et ex ipso tamen vel alio, quod haberet,
non posset commode sustentari, idem praedecessor noster dictis decano et
capitulo iniunxit, ut, praedicta indulgentia in suo robore permanente,
praebendam, quae post triennium primo vacaret, ipsi conferrent, interim
autem ei stallum in choro et locum in capitulo assignarent, exsecutione
huius mandati dilecto filio Claromontensi praeposito delegata, qui,
sicut ex eius literis manifeste liquebat, quum dictos decanum et
capitulum ad implendum mandatum apostolicum diligentius monuisset, nec
profecisset in aliquo, praedictum P. de praebenda primo post triennium
vacatura auctoritate curavit apostolica investire, ei stallum in choro
et locum in capitulo concedendo.] Verum pars adversa respondit, quod,
quum in Bituricensi ecclesia certus esset numerus canonicorum
institutus, firmatus iureiurando, et per Romanum Pontificem confirmatus,
et quum de hoc memoratus P. non fecisset in suis literis mentionem,
intelligendum erat, circumvenisse praedecessorem nostrum, et dictas
literas veritate tacita impetrasse. Licet enim, quum in aliqua ecclesia
certus statuitur numerus, haec apponatur conditio vel intelligatur
apponi: "salva sedis apostolicae auctoritate," non tamen erat credendum,
quod eum ex certa scientia contra iuramenta eorum recipi mandavisset,
quum de hoc in eius literis nihil fuisset expressum. Nos igitur de
praedictis per memoratum cardinalem instructi Discretioni vestrae per
apostolica scripta praecipiendo mandamus, quatenus, si legitime vobis
constiterit, numerum canonicum, qui nunc est in eadem ecclesia, per
decanum et capitulum eiusdem ecclesiae iuramento firmatum, antequam
praedictus clericus a praedecessore nostro literas exsecutorias
impetrasset, quicquid factum est occasione literarum ipsarum, quas idem
clericus a sede apostolica impetrasse dignoscitur, cassum et irritum
decernatis haberi, alioquin ei faciatis in eadem ecclesia praebendam, si
qua vacat, sublato cuiuslibet appellationis obstaculo assignari.
[Contradictores etc. Dat. Spoleti, XI. Kal. Sept. 1198.]



Difficile et famosum c. et est clavis totius tituli. Et h. d. in summa:
Exprimens falsum, vel tacens verum in rescripto, si malitiose, caret
prorsus impetratis. Sed si per simplicitatem vel ignorantiam aut
obtinuisset vero expresso, et suppresso falso saltem literas in forma
communi, et delegatus procedit servato iuris ordine, et non speciali
forma rescripti; secus, si nullo modo literas habuisset.

Idem A. Canonico Pictaviensi.

Super literis, quae ab aliquibus ex malitia, et a nonnullis ex
ignorantia, tacita veritate vel suggesta falsitate impetrantur a nobis,
diversos intelleximus diversa sentire, aliis asserentibus, eos debere
prorsus carere omni commodo literarum, quum mendax precator carere
debeat penitus impetratis; aliis vero dicentibus, quod, etsi forma
carere debeant in literis nostris expressa, nihilominus tamen iuxta
rigorem iuris sit a delegato iudice in negotio procedendum. Nos igitur
inter eos, qui per fraudem vel malitiam, et illos, qui per simplicitatem
vel ignorantiam literas a nobis impetrant, huiusmodi credimus
discretionem adhibendam, ut hi, qui priori modo falsitatem exprimunt vel
supprimunt veritatem, in suae perversitatis poenam nullum ex illis
literis commodum consequantur, ita videlicet, quod delegatus, postquam
sibi super hoc facta fuerit fides, nullatenus de causa cognoscat. Inter
alios autem, qui posteriori modo literas impetrant, duximus
distinguendum, quae falsitas suggesta fuerit, vel quae veritas sit
suppressa. Nam si talis expressa sit falsitas vel veritas occultata,
quae, quamvis fuisset tacita vel expressa, nos nihilominus saltem in
forma communi literas dedissemus: delegatus, non sequens formam in
literis ipsis appositam, secundum ordinem iuris in causa procedat. Si
vero per huiusmodi falsitatis expressionem vel suppressionem etiam
veritatis literae fuerint impetratae, qua tacita vel expressa nos nullas
prorsus literas dedissemus, a delegato non est aliquatenus procedendum,
nisi forsitan eatenus, ut partibus ad suam praesentiam convocatis de
precum qualitate cognoscat, ut sic in utroque casu eadem ratio, quae
delegantem moveret, moveat etiam delegatum, et ubi delegans suas literas
denegaret, delegatus etiam suae cognitionis officium nullatenus
interponat. [Dat. Ferentini XV. Kal. Nov. Pont. nostri Ao. XI. 1208.]



In causa monasterii convenitur abbas per rescriptum, in quo nulla fit
mentio de conventu; nec propter hoc appellari potest, nisi abbatis et
conventus bona essent distincta omnino.

Idem Abbati et Conventui Praemonstratensi.

Edoceri per vestras literas postulastis a nobis, utrum per literas
adversus abbates vestri ordinis, nulla mentione habita de suis
conventibus, impetratas, teneantur abbates ipsi super causis, quae ad
conventus pertinent et eosdem, de ipsis querelantibus respondere, ac,
licet inhibita sit appellatio, per appellationis obiectum possint, ne
respondeant, se tueri. Super quo vobis duximus respondendum, quod iidem
abbates, nisi alia causa rationabilis suffragetur, per appellationem se
tueri non possunt, quo minus debeant auctoritate literarum huiusmodi
legitime respondere, quum ex officio suo teneantur abbates
congregationum suarum negotia procurare, nisi forte abbatis et conventus
negotia essent omnino discreta. [Dat. Laterani IV. Kal. Mart. Ao. XI.
]



Processus factus per literas subreptitias irritatur; sed factus contra
formam rescripti, irritus nunciatur.

Idem Archiepiscopo et Magistro W. Canonico Magdeburgensibus.

Quum dilecta in Christo filia R. custos Hesiensis ecclesiae, ac
Volpertus clericus procurator G. monialis, olim ad sedem apostolicam
[iam] accessissent [et] super electionibus in eadem ecclesia celebratis
de custode ac moniali dictis litigaverint aliquamdiu coram nobis, [nos
iis diligenter auditis, quae tam a procuratore ipso fuere proposita,
quam custode, Helerwardensi et Hergensi abbatibus ac praeposito
Geismariensi dedimus in mandatis, ut quicquid factum fuerat super
monialis electione iam dictae, auctoritate nostra suffulti, nullius
contradictione vel appellatione obstante, denunciarent irritum et inane,
ac super ipsius electione custodis veritate diligentius inquisita, si
electionem ipsius canonicam et personam idoneam invenirent, ipsam
auctoritate apostolica confirmarent, contradictores per censuram
ecclesiasticam appellatione postposita compescentes. Verum quum ipsa
custos mandatum huiusmodi iudicibus praesentasset, quod de praefata
moniali factum fuerat, denunciaverunt irritum et inane. Quae quum nollet
dimittere abbatiam, iudices ipsi excommunicationis eam vinculo
innodantes: mandaverunt eandem arctius evitari; sed ipsa cum
electricibus suis post aliquot dies super electione sua per nuncium
appellavit. Iudices autem appellationi nullatenus deferentes, praesertim
quum de nostro expresso mandato fuisset eius electio irritata, et
appellatio esset in literis nostris inhibita, citato Herisiensi
conventu, de ipsius electione custodis, prout ipsis iniunctum fuerat,
inquirere studuerunt. Quumque ipsius electionem invenissent canonicam
idoneamque personam, habito prudentum consilio electionem confirmantes
ipsius, abbatiam Herisiensem auctoritate nostra per diffinitivam
sententiam adiudicaverunt eidem. Et licet dioecesanus episcopus
appellarit et inhibuerit. Herisiensi conventui, ne illi tanquam
abbatissae praesumerent obedire, ipsi tamen eam in corporalem eiusdem
abbatiae possessionem cum omni mansuetudine induxerunt, a qua per ..
fratrem monialis praedictae ac fautores ipsius per violentiam est
eiecta, et praeter alia mala, quae ibidem fuere nequiter perpetrata per
illos, dictam R. coegerunt sacramento firmare, ut usque ad festum beati
Martini tunc futurum proxime Herisiensem ecclesiam non intraret, nec
etiam domo simplici vel quod ibidem obtinebat stipendio uteretur. Porro
quum dicta R. super iis et aliis graviter vexaretur, ad nostram duxit
praesentiam recurrendum, memorata G. moniali similiter veniente. Quumque
super iis ipsa R. proposuerit quaestionem, et postulaverit confirmari
processum iudicum praedictorum, et ut satisfieret sibi de damnis et
iniuriis irrogatis, dicta G. proposuit ex adverso, quod quum electa
fuerit in Herisiensis ecclesiae abbatissam a maiori et saniori parte
conventus, et eius electio per dioecesanum fuerit episcopum confirmata,
ipsa custos ad abbatem de Conradesburch et eius coniudices literas
impetravit. Ad quorum praesentiam quum ipsa G. citata veniret, et
ostenderet, se spoliatam fuisse ipsius occasione custodis, sententiam ab
ipsis iudicibus reputavit se illi nullatenus respondere teneri, nisi
foret primitus restituta. Sed ipsa custos ab eadem sententia provocando,
appellationem suam est personaliter prosecuta. Ceterum quum ipsa G. ad
hoc tantum procuratorem transmiserit, ut eadem confirmaretur sententia,
procurator ipsius mandati fines excedens passus est obtinere custodem
quod voluit contra ipsam, et ad supradictos iudices literas reportavit,
quorum unus excommunicationis sententiae subiacebat, prout literae
venerabilis fratis nostri Maguntinensis archiepiscopi nobis exhibitae
continebant; cum quo alter eorum, absente tertio, in omnibus inordinate
processit, et licet tam ipsa quam Herisiense capitulum pro diversis
gravaminibus appellarint, ipsi tamen nihilominus procedentes, eandem
custodem per Albertum familiarem ipsius, qui, sicut ex eisdem literis
memorati archiepiscopi probabatur, vinculo erat excommunicationis
adstrictus, et B. plebanum in corporalem fecerunt possessionem induci.
Ad probandum vero, quod procurator iamdictus mandatum tale receperit, ut
videlicet appellationem interpositam prosequi procuraret, testes coram
auditore sibi dato produxit. Sed e contra responsum est, quod, etsi
testes illi mandatum tale probassent, per hoc tamen nullatenus est
ostensum, quin aliud recepisset, et ideo, quum esset pro sententia
praesumendum, praesertim quum fuisset a nobis cum maturitate consilii
promulgata, manifeste intelligi poterat, quod super principali negotio
procurator praedictus mandatum receperat generale, sicut eadem custos
per testem unicum, quem produxit, plenius ostendebat. Nos autem iis et
aliis intellectis, quae fuerunt ab unaquaque parte proposita, praefatam
G. monialem ab administratione ipsius abbatiae sententialiter duximus
removendam, dilectis filiis scholastico Hildesemensi, custodi et
scholastico Mindensibus dantes nostris literis in praeceptis, ut, ad
ipsam ecclesiam personaliter accedentes, abbatiae administrationem
eiusdem alii personae idoneae committere procurarent, cui ad opus
ecclesiae fieret hinc inde resignatio subtractorum; ipsi vero interim de
confirmationis sententia, quae super electione custodis lata erat a
delegatis iudicibus, cognoscentes, sicut iustum esset, confirmarent vel
infirmarent eandem; ita videlicet, quod, si pro eo, quod unus ex
iudicibus delegatis, qui eandem sententiam tulerant, excommunicationis
esset vinculo publice innodatus, quando sententia lata fuit, sicut per
metropolitani literas monstrabatur, aut ex alia causa ipsam constaret
sententiam infirmandam, ea cassata cognoscerent iterum de ipsius
electione custodis, et quae in factum fuissent proposita vel personam
plenius audientes, ipsam, si fuisset inventa canonica, infirmarent;
alioquin ea penitus infirmata, darent sororibus facultatem liberam
eligendi, et, quam in abbatissam sibi ducerent regulariter eligendam,
eius electionem sublato appellationis obstaculo confirmarent, ac
praefatae custodi de bonis ecclesiae facerent in expensis legitimis
provideri; contradictores nihilominus vel rebelles, ut a sua temeritate
desisterent, per censuram ecclesiasticam appellatione remota cogentes.
Testes etiam, qui nominati essent, si se gratia, odio vel timore
subtraherent, per districtionem eandem cessante appellatione cogerent
veritati testimonium perhibere. Ipsi vero iudices tam custodem ipsam
quam conventum Herisiensis ecclesiae ad suam praesentiam evocantes,
dilationis eis terminum indulserunt; sed dilatione pendente praeposita
Herisiensis cum complicibus suis abbati de Reinvehusen, praeposito de
Nova Ecclesia, et plebano de Eschenshuseim nostras literas praesentavit,
in quibus eisdem iudicibus mandabatur, ut supradicta custos quaedam
ipsius ecclesiae ornamenta, custodiae quoque proventus ad usum ecclesiae
pertinentes, et reditus de Meinchsern, qui debebant sororum
necessitatibus ministrari, ac quaedam alia de praebendis earum, quae per
quosdam praedones malitiose subtraxerat et ipsa pro suae voluntatis
arbitrio detinebat, per censuram ecclesiasticam appellatione remota
iustitia mediante restituere cogeretur; quarum auctoritate custos ipsa
citata, quum statuto sibi die non posset coram iudicibus comparere, ipsi
post appellationem a Lamberto clerico interpositam pro parte custodis
eiusdem, in ipsam excommunicationis sententiam protulerunt. Et licet
eodem die procurator ipsius comparuerit coram eis, et eandem
excommunicationis sententiam, utpote minus rationabiliter latam, peteret
relaxari, quum in nullo penitus audiretur, appellationem a praedicto
Lamberto clerico interpositam ratam habuit, et recessit. Ipsi vero
appellationi minime deferentes receperunt testes a praepositae ac
complicum eius parte productos, et eorum depositionibus in ipsius
custodis absentia publicatis, ipsam cum complicibus suis ad
restitutionem centum quinquaginta marcarum, et de furto ac sacrilegio
nihilominus condemnarunt, excommunicationis sententiae supponentes
easdem. Postmodum autem quum procurator custodis ipsius praedictorum
scholastici Mindensis et coniudicum suorum conspectui se statuto termino
praesentasset pro eadem custode in iudicio processurus, iidem iudices
asserentes, quod, quum praefata custos excommunicata esset a iudicibus
memoratis, sicut ipsa non poterat agere, sic nec eius debebat procurator
audiri, eam ab agendo per sententiam repulerunt. Procurator autem ex
adverso respondit, quod talis excommunicationis sententia sibi nocere
non poterat vel custodi, quum per legitimae appellationis obstaculum,
quae sententiam ipsam praecesserat, de iure fuerit impedita. Quumque
iudices ipsi, allegationem huiusmodi frivolam reputantes, nollent de
appellatione cognoscere, procurator iam dictus ad sedem apostolicam
appellavit; sed ipsi appellationi deferre nolentes, testes, quos pars
altera producere voluit ad probandum, quod unus ex delegatis iudicibus,
qui sententiam tulerant pro custode, tunc excommunicatus erat, quum pro
ea confirmationis sententia lata fuit, ea occasione sumpta, quod quidam
ex ipsis testibus a remotis partibus venerant, receperunt. Propter quod
quaedam sorores Herisienses pro se ac praedicta custode ad sedem
apostolicam provocarunt. Qui appellationem interpositam contemnentes, G.
monialem ab administratione Herisiensis ecclesiae removerunt, ipsam
eiusdem ecclesiae praepositae committentes, aliquas personas idoneas in
suum adiutorium recepturae. Iidem quoque iudices articulum de
resignatione subtractorum intermittentes, qui primo fuerat in mandato
nostrarum literarum insertus, testes super alio articulo receperunt,
quia videlicet ab abbate praedicto et coniudicibus suis legitime olim
fuerat provocatum, eo, quod rescripti nostri copiam partibus facere
noluerunt. Qui receptos testes super praemissis articulis postmodum
publicantes, confirmationis sententiam pro saepe dicta custode latam
penitus infirmarunt; ac de ipsius electione nihilominus inquirentes,
tanquam celebratam minus canonice cassaverunt, concessa sororibus
eligendi libera facultate. Quae convenientes in unum saepedictam G.
monialem unanimiter elegerunt, cuius electionem dicti iudices
confirmantes, abbatiae possessionem et cathedram solenniter assignarunt
eidem, supradictam custodem et fautrices eius excommunicatas publice
nunciando. Subsequenter autem ii, qui super articulo praenotato, de
resignatione scilicet subtractorum, auditores fuerant a praedictis
iudicibus deputati, recipientes testes a praedictae praepositae ac
suarum complicum parte productos, depositiones ipsorum sub sigillis
propriis interclusas eisdem iudicibus transmiserunt. Verum quum custos
ipsa iter arripuisset ad sedem apostolicam veniendi, memorati iudices
noluerunt dicta testium publicare, ad nostram praesentiam eadem sub
sigillis suis destinantes inclusa.] Nos igitur haec et alia, quae tam
custos praedicta, quam I. clericus, qui pro eodem negotio venerat contra
ipsam, nuper apud sedem apostolicam constituti proponere voluerunt, et
acta iudicun ab iisdem nobis exhibita diligentius attendentes,
deprehendimus manifeste, praedictas literas ad abbatem de Remech, et
suos coniudices impetratas, fuisse per subreptionem obtentas, quum in
eis illius articuli, videlicet de subtractorum resignatione, fuerit
praeter conscientiam nostram cognitio demandata, qui in prioribus
literis ad scholasticum Hildesensem et coniudices suos obtentis,
insertus fuerat, de quibus in secundis literis mentio aliqua non fiebat,
et ideo quod ipsarum literarum occasione dignoscitur attentatum penitus
duximus irritandum. Dictum insuper scholasticum Hildesemensen et
coniudices suos invenimus minus provide processisse. Quum enim in
literis nostris eisdem principaliter mandaretur, ut ad praedictam
ecclesiam personaliter accedentes personae idoneae administrationem
committerent abbatiae, cui ad opus eius fieret hinc inde resignatio
subtractorum, ipsi formam mandati apostolici transponentes, illo
capitulo praetermisso de aliis articulis inordinate plurimum
cognoverant, propter quod processum ipsorum contra nostri formam
rescripti ac iuris ordinem attentatum irritum decernimus et inanem.
Ideoque mandamus, quatenus, convenientes in loco competenti et tuto G.,
A. et quibusdam aliis sororibus eiusdem ecclesiae, sicut iustum fuerit,
restitutis, et forma mandati nostri exacta diligentia observata, in
negotio ipso iuxta tenorem praecedentium literarum appellatione remota
ratione praevia procedatis ita, quod per vestram sollicitudinem
circumspectam saltem hac vice negotio tamdiu prorogato finis debitus
imponatur. [Quia vero etc.]



Valet secundum rescriptum, licet de primo non faciat mentionem, quo uti
noluit impetrans intra annum.

Idem.

Plerumque contingit, quod aliqui contra quosdam super aliquibus rebus
nostris literis impetratis, illis uti multo tempore postponentes, tunc
demum eas exhibent, quum aliarum literarum auctoritate ab eis, contra
quos ipsi primitus literas impetrarant, coeperint conveniri, dicentes,
posteriores literas non valere, utpote non facientes de prioribus
mentionem. Quum igitur non sit malitiis hominum indulgendum, praesentium
auctoritate statuimus, ut, si quis nostras literas impetrans infra
annum, postquam copiam iudicum habuerit, ex malitia vel negligentia
postposuerit uti eis, auctoritate posteriorum literarum valeat
conveniri, licet in ipsis nulla de prioribus mentio habeatur.



Si a delegato aliquid mandatur ordinario, debet humiliter exsequi. Sed
si alius delegatus per alias literas post exsecutionem mandat
contrarium, vel si ante exsecutionem innotuerit ordinario, inter
delegatum, qui mandavit, et alium, contentionem esse de iurisdictione,
faciat sibi utrarumque literarum copiam exhiberi; non ut
iurisdictionaliter cognoscat, sed ut se informet, an per secundas
revocentur primae. Et si primae revocentur, exsequatur secundum
mandatum. Si autem non revocentur, vel de hoc dubitet, non exsequatur
secundum mandatum, donec contentio de iurisdictione terminetur. Abb. Sic.

Idem Rothomagensi Archiepiscopo.

Quum contingat (Et infra: [cf. c. 11. de aet. et qual. I. 14.])
Praeterea quum quidam super aliquo litigantes ad diversos iudices
literas impetrant, quorum quidam obtenti a parte altera tibi mandant, ut
partem adversam denuncies excommunicationis sententiae subiacere, aliis
iudicibus postmodum tibi iniungentibus, ut eandem denuncies absolutam:
quaeris a nobis an utrisque, an neutris, vel alterutris saltem obedire
debeas in hac parte? Super quo tuae prudentiae respondentes credimus
distinguendum, an, quum primum mandatum recepisse dignosceris, tibi
forsan innotuerit, inter illos et alios super iurisdictione discordiam
suscitatam, an super hoc nihil omnino scivisti? Et quidem, si super
contentione huiusmodi nihil tibi penitus innotescat, quum primum
mandatum recipere te contingat, illud debes humiliter exsecutioni
mandare. Sed si postea contrarium tibi ab aliis demandatur, tunc,
literarum ad utrosque a sede apostolica obtentarum copia postulata, quas
tibi auctoritate praesentium districte praecipimus exhiberi, si ex
ipsarum tenore deprehenderis evidenter ita, quod non sit aliquatenus
haesitandum, quod literae, quae ad illos, a quibus secundum mandatum
receperis, impetratae noscuntur, expresse revocent literas aliorum, tu
illud intrepidus exsequaris, quod tibi secundo loco mandatur. Si vero ex
literarum inspectione manifeste tibi constet, quod literae obtentae ad
illos, qui primum dedere mandatum, per alias minime revocantur, secundum
mandatum nullatenus exsequaris. Quod si super hoc tibi merito fuerit
dubitandum, ad exsequendum secundum mandatum te procedere non oportet,
donec iuxta cuiusdam nostrae constitutionis tenorem inter eos huiusmodi
concertatio sopiatur. Et id ipsum facere debes, si primo mandato recepto
et nondum exsecutioni mandato tibi forsan innotuerit, quod inter se,
super iurisdictione videlicet demandata, coeperint disceptare. Ceterum
in his omnibus puram et providam te convenit intentionem habere, ne vel
ad declinandum mandatum dubitare te dicas, ubi dubitandum non est, vel
etiam ad [mandatum] exsequendum te asseras esse certum, ubi certus esse
non debes. Licet autem ex his certa tibi detur doctrina, qualiter in his
te debeas habere, nulla tamen tibi attribuitur potestas, ut inter
delegatos aut partes de iurisdictione debeas iudicare. [Insuper etc.
(cf. c. 36. de off. iud. del. I. 29.) Dat. Lat. Kal. Sept. Ao. XIII. 1210.]



Quando in rescripto plura narrantur, diversos effectus operantia, non
sufficit impetranti alterum solum probare, ad utrumque effectum
consequendum.

Idem Magistro G. et P. de Firmisca.

Olim ex literis dilectorum filiorum sancti Nicasii Remensis, Sargiensis
et Vallis Regiae abbatum fuit nostris auribus intimatum, quod, quum ad
eos semel et iterum a nobis literae processissent, super eo videlicet,
quod P. clericus sancti Remigii Remensis parochiam de Salice S. Remigii,
quam R. de Clivo clericus per interpositam personam ab abbate S. Remigii
sibi collatam fuisse proposuit, detinebat, ipsi partes semel, secundo et
tertio citaverunt, et dictum P. de S. Remigio, quia citatus pluries
comparere noluit per se vel per responsalem aliquem coram eis,
excommunicationis vinculo innodantes, fecerunt fructus ipsius parochiae
sequestrari. Quumque postmodum idem P. accedens ad eos se iuri
promiserit pariturum, ac obtinuerit se absolvi, ipsi absolutionis
literas concedentes diem ei assignaverunt et locum, quibus coram eis
quod promiserat adimpleret; qui diem et locum ex literis illis radens,
in loco rasurae scripsit, quod ipsi ei sequestratos fructus assignari
mandabant, quod coram duobus eorum tandem, tertio sui absentiam
excusante per literas, est confessus. Nos igitur, quum tantae
temeritatis excessus falsitatis scrupulo non careret, vobis dedimus in
mandatis, ut, si esset ita, ipsi praesumptori super dicta parochia
perpetuum silentium imponentes, praefato R. de Clivo clerico
assignaretis eandem cum fructibus sequestratis. Verum sicut vos, filii
G. et P., per vestras nobis literas intimastis, quum dictus R. rasuram
praefatam coram vobis per testes idoneos probavisset, et ob hoc
postulasset sibi dictam ecclesiam assignari, vos utrum clausula illa:
"si esset ita," de omnibus superioribus, an de articulo tantum rasurae
deberet intelligi dubitastis; in negotio ipso procedere ulterius
distulistis, eligentes secundum hoc potius sedis apostolicae oraculum
implorare, quam aliquid temere definire. Nos igitur diligentiam vestram
in Domino commendantes respondemus, quod clausula illa ad omnia debet
superiora referri, ad hoc, ut ipsi R. praefata ecclesia conferatur;
quia, licet vitium falsitatis ad imponendum ei perpetuum silentium super
ecclesia ipsa sufficiat, qui falsitatem huiusmodi perpetravit, non tamen
propter hoc eadem ecclesia est adversario assignanda, nisi super aliis
facta fuerit plena fides. [Dat. Lat. VI. Non. Mart. Pont. nostr. Ao. XV.
]



Non valet rescriptum super restitutione beneficii impetratum, quod de
causa excommunicationis et amotionis impetrantis non facit mentionem.

Idem Episcopo Imolensi.

Dilectus filius, abbas sancti Stephani Bononiensis, per suas nobis
literas intimavit, quod, quum ipse, cui visitationis officium in
civitate ac dioecesi Bononiensi commisimus, B. et A. presbyteros ab
ecclesiis suis propter eorum graves et manifestos excessus duxerit
amovendos, iidem presbyteri super restitutione sua nostras ad te in
communi forma literas impetrarunt, de amotionis suae causa et
excommunicationis, qua tenentur adstricti, nullam facientes penitus
mentionem. Procuratoribus igitur vicinorum et ecclesiarum ipsarum
exceptiones in tua praesentia proponentibus antedictas, tu supersedendum
huiusmodi negotio decrevisti, donec super hoc nostrae voluntatis
beneplacitum recepisses. Nos igitur in hoc tuam prudentiam commendantes
fraternitati tuae per apostolica scripta mandamus, quatenus, si est ita,
literas ipsas, tanquam per veri suppressionem obtentas, viribus carere
decernas, et quod circa presbyteros praedictos provide factum est, per
memoratum abbatem praecipias firmiter observari, appellatione remota.



Per literas iustitiae non tenetur episcopus providere habenti perpetuam
vicariam vel sufficiens patrimonium, nec valent literae gratiae ad
beneficium obtinendum, in quibus impetrans tacuit perpetuam vicariam.
Hoc dicit comprehendendo utrumque intellectum.

Idem Episcopo Veratisamensi.

Postulasti per sedem apostolicam edoceri, utrum alicuius ecclesiae
perpetuo vicario, de proventibus vicariae bonisque paternis habenti unde
valeat commode sustentari, tenearis per illam formam communem: "Quum
secundum Apostolum," in ecclesiastico beneficio providere. Ad quod sic
duximus respondendum, quod, quum per formam praedictam necessitatibus
pauperum clericorum, qui nullum sunt ecclesiasticum beneficium assecuti,
sicut ibidem exprimi consuevit, sedes apostolica duxerit succurrendum,
perpetuus vicarius, nisi de vicaria fecerit mentionem, commodum
reportare non debet de huiusmodi literis, utpote veritate tacita
impetratis. Non enim beneficio ecclesiastico carere debet dici, cui
competenter de perpetuae vicariae proventibus est provisum. Et pro
habente beneficii sufficientis subsidium ex certa scientia super
obtinendo alio beneficio de levi non scribimus, quin faciamus de primo
in nostris literis mentionem. [Tu denique etc. Dat. Lat. VI. Id. Ian.
Pont. nostri Ao. XVI. 1214.]



Per literas apostolicas, de hac constitutione mentionem non facientes,
non potest quis trahi ultra duas diaetas extra suam dioecesim nisi de
consensu partium literae fuerint impetratae. Hoc dicit usque ad  Sunt
et alii. ñ Non valent literae, ad lites impetratae, sine speciali
mandato domini, nisi impetrentur per coniunctam personam. h. d.

Idem in concilio generali.

Nonnulli gratia sedis apostolicae abutentes, literas eius ad remotos
iudices impetrare nituntur, ut reus fatigatus laboribus et expensis liti
cedere vel importunitatem actoris redimere compellatur. Quum autem per
iudicium iniuriis aditus patere non debeat, quas iuris observantia
interdicit, statuimus, ne quis ultra duas diaetas extra suam dioecesim
per literas apostolicas ad iudicium trahi possit, nisi de assensu
partium fuerint impetratae, vel expressam de hac constitutione fecerint
mentionem. Sunt et alii, qui se ad novum genus mercimonii
convertentes, velut sopitas possint suscitare querelas vel novas
immittere quaestiones, fingunt causas, super quibus a sede apostolica
literas impetrant absque dominorum mandato, quae vel reo, ne propter eas
laborum vel expensarum dispendio molestetur, aut actori, ut per ipsas
adversarium indebita molestatione fatiget, venales exponunt. Quum autem
lites restringendae sint potius quam laxandae, hac generali
constitutione sancimus, ut, si quis super aliqua quaestione de cetero
sine speciali mandato domini literas apostolicas impetrare
praesumpserit, et literae illae non valeant, et ipse tanquam falsarius
puniatur, nisi forte de illis personis exstiterit, a quibus non debet
exigi de iure mandatum.



Si occasione duorum rescriptorum, unius scilicet in causa principali,
alterius in causa appellationis, contenditur, non iudex super
principali, sed deputatus super appellatione, cognoscere debet de
validitate appellationis.

Honorius III. Cantuariensi Archiepiscopo et Coniudicibus suis.

Dilectus filius I. Sarracenus clericus exposuit coram nobis, quod, quum
Iordanus clericus Dumeliensis ipsum super ecclesia sancti Nicolai
Dumeliensis coram vobis auctoritate literarum nostrarum traxisset in
causam, ex parte ipsius I. in praesentia vestra fuit excipiendo
propositum, quod auctoritate ipsarum literarum non debebat, nec poterat
conveniri eo, quod ultra duas diaetas a dioecesi, ubi praedicta ecclesia
sita erat, contra statuta concilii generalis, de quo in eisdem literis
non fiebat mentio, distabatis. Et quia huiusmodi exceptionem admittere
denegantes nihilominus procedebatis in causa, pro eo duntaxat, quod idem
I. in Rophensi et Eliensi dioecesi beneficia obtinet, quasi ex hoc ibi
domicilium intelligeretur habere, ipse ad nostram audientiam appellavit.
Sed vos, eius appellatione contempta, partem alteram mittendam in
possessionem eiusdem ecclesiae causa custodiae decrevistis. Quumque idem
I. appellationem interpositam prosecutus, ad venerabilem fratrem nostrum
Eboracensem archiepiscopum et eius collegas nostras super praemissis
literas impetrasset, vos, in causa ipsa nihilominus procedentes, eisdem
iudicibus, ne in commisso sibi procedant negotio, inhibetis. Quocirca
discretioni vestrae mandamus, quatenus, si est ita, causae supersedeatis
eidem, quum non vos, sed dicti iudices cognoscere habeant, ad quos
iurisdictio debeat pertinere.



Si plures impetrant in eadem ecclesia, statur datae, ut primus impetrans
praeferatur, et solus admittatur. Ita communiter summant doctores, et
procedit istud summarium secundum opinionem communem, quae hodie
invaluit, propter iura nova.

Idem Episcopo et Archidiacono Legionensibus.

Capitulum sanctae crucis Cameracensis exhibita nobis petitione
monstravit, quod Callimacho clerico Noviomensis dioecesis, super
praebendali beneficio in eorum ecclesia obtinendo literas nostras ad eos
prius monitorias, et demum praeceptorias impetrante, B. clericus
Tornacensis dioecesis contra eos super consimili beneficio in eadem sibi
ecclesia conferendo ad I. archiepiscopum Tornacensem et eius collegas,
de praedictis literis non habita mentione, exsecutorias a nobis literas
impetravit, qui post appellationem ad nos interpositam in eos
suspensionis et excommunicationis sententias protulerunt, ac dictus C.
super exsecutione mandati pro eo facti ad alios obtinuit scripta nostra,
qui tulerunt suspensionis et excommunicationis sententias in eosdem.
Unde nobis humiliter supplicarunt, ut, quum in eadem ecclesia XII.
tantum sint praebendae, et ob hoc non sine magno gravamine simul
providere possent, utique faceremus easdem sententias relaxari, et
provideri eorum alteri in eadem ecclesia de praebenda: praesentim, quum
in utriusque literis clausula illa contineretur inserta, nisi eadem
ecclesia de mandato nostro foret in alterius receptione gravata.
Quocirca discretioni vestrae mandamus, quatenus, eo recepto in canonicum
et in fratrem, assignatoque sibi beneficio praebendali, qui ad eos prius
mandatum apostolicum reportavit praefatas sententias iuxta formam
ecclesiae sublato appellationis obstaculo relaxetis, alteri super
praebendali beneficio in eadem ecclesia silentium imponentes.



Si habens literas Papae ad beneficium eis propter annuam pensionem
renunciat, non valent literae beneficiales per eum hoc tacito impetratae.

Idem Bituricensi Archiepiscopo apostolicae sedis Legato.

Ad audientiam nostram te significante pervenit, quod quidam clerici,
obtentis a sede apostolica literis super provisione sua in aliquibus
ecclesiis tibi lege dioecesana subiectis, recipientes ab eis annuas
pensiones, seu alia beneficia, ab eorum impetitione desistunt,
renunciantes nostrarum beneficio literarum, deinde ad sedem apostolicam
accedentes super provisione sua obtinent alias literas ab eadem, de
literis antea impetratis non habita mentione, et sic gratia benignitatis
apostolicae abutentes, ecclesias multipliciter inquietant. Ne igitur
tales de suae circumventionis astutÌa glorientur, Fraternitati tuae
mandamus, quatenus eos, qui, post literas nostras taliter venditas,
alias, de illis mentione non habita, impetrabunt de cetero, vel hactenus
impetrarunt, carere decernas commodo earundem, et ecclesias, contra quas
fuerint impetratae, non permittas earum occasione vexari, revocando in
irritum, si quid earum praetextu inveneris esse factum.



Receptus per literas apostolicas, licet praebendam exspectet, per alias
literas hoc supprimentes in alia ecclesia recipi non debet. Hoc dicit
inhaerendo verbis literae.

Gregorius IX. Archiepiscopo Mediolanensi.

In nostra proposuisti praesentia, quod nonnulli clerici a sede
apostolica plures literas, non tamen alias de aliis mentionem facientes,
impetrant fraudulenter, ut in pluribus ecclesiis admittantur, sicque
aliquando in aliis recepti, licet nondum in eis ecclesiasticum
beneficium sint assecuti, alias ecclesias super receptione sua
nihilominus impetunt et molestant. (Et infra:) Mandamus, quatenus eos
clericos ecclesiis, in quibus recepti sunt, faciens esse contentos, non
permittas alias ab eis occasione literarum huiusmodi molestari, nisi de
receptione forte sua expressam fecerint mentionem.



Non valet rescriptum, quod procurator revocatus et de hoc certificatus
extra iudicium impetravit; secus tamen, si in iudicio, dummodo revocatio
ad notitiam adversarii vel iudicis non pervenerit. Hoc dicit secundum
lecturam magis communem.

Idem Episcopo Silvanectensi, et Abbati Caroliloci.

Ex parte decani et capituli Laudunensis fuit propositum, quod, quum ipsi
auctoritate apostolicae indulgentiae in nobilem virum I.
excommunicationis sententiam protulissent, procuratoribus partium
propter hoc ad sedem apostolicam accedentibus, et lite super diversis
articulis contestata, nos causam vobis commisimus terminandam, hoc
adiecto, ut non obstarent literae praeter assensum partium impetratae.
Dictus autem nobilis citatus proposuit, quod per illas literas
procedendum non erat ex eo, quod V., qui easdem literas impetraverat,
falsus exstiterat procurator, quum ipse ante impetrationem literarum
ipsarum, propter suspicionem, quam contra eundem conceperat, mandatum
sibi traditum revocasset. Eis igitur proponentibus ex adverso, quod ad
nos vel ad ipsos huiusmodi revocatio non pervenit, vos, quod deberetis
per literas ipsas procedere, per quandam interlocutoriam protulistis.
(Et infra:) Petente itaque procuratore ipsorum, ut inspiceretis
praedictam indulgentiam, procurator ipsius nobilis ex adverso respondit,
quod non erat per iam dictas literas procedendum, exhibens alias quasdam
posterius impetratas, inter alia continentes, ut, si de partium
voluntate procederet, causam terminaretis eandem; alioquin ipsam
sufficienter instructam remitteretis ad sedis apostolicae examen cum
indulgentia memorata. Quas literas ipsi ex eo non valere dicebant, quia
per eundem V. et post revocationem mandati fuerant impetratae. Quia vero
iuxta generalis statuta concilii apostolicae literae, quas sine speciali
mandato domini quis impetrat, valere non debent, nisi sit de illis
personis, a quibus non est exigendum de iure mandatum, mandamus,
quatenus, si revocatio mandati ad procuratorem pervenit, quum minus
valere debeant literae, quae impetrantur ab illo, a quo mandatum dominus
revocavit, in negotio iuxta priorum continentiam literarum, non
obstantibus posterioribus, procedatis.



Rescriptum, impetratum contra hominem alicuius dioecesis, non extenditur
ad hominem eiusdem nominis alterius dioecesis.

Idem Decano et Magistro G. Canonico Leodiensi.

Significante V. nos noveritis accepisse, quod, quum R. contra V.
Remensis dioecesis super quibusdam pannis et aliis ad iudices literas
impetrasset, idem V. excipiendo proposuit, quod, quum idem non de
Remensi, sed de Leodiensi dioecesi exsisteret, per huiusmodi literas,
quum de dioecesi Leodiensi non facerent aliquam mentionem, conveniri de
iure non poterat, nec debebat. Et quia exceptionem huiusmodi admittere
denegarunt, nostram audientiam appellavit. Ideoque mandamus, quatenus,
si est ita, revocato in irritum, etc.



Per rescriptum, impetratum contra homines dioecesis, non possunt
conveniri homines civitatis.

Idem Priori sancti Laudinensis, et Succentori Rothomagensi.

Rodulphus clericus, rector ecclesiae sancti Christophori de civitate
Sagiensi sua nobis insinuatione monstravit, quod, quum magister R. eum
per quasdam literas, contra episcopum Sagiensem et quosdam alios
Sagiensis dioecesis super reditibus et rebus aliis impetratas a nobis,
corum iudicibus super eadem ecclesia per generalem clausulam: "quidam
alii" convenisset, idem rector proposuit excipiendo, quod, quum esset de
civitate Sagiensi, et sub eadem clausula nullus de civitate ipsa
intelligitur inclusus, conveniri non poterat per eandem. Et quia dicti
iudices exceptionem huiusmodi recusarunt admittere, nostram audientiam
appellavit. Ideoque mandamus, quatenus, si est ita, revocetis in
irritum, etc.



Si conveniendus per clausulam moriatur re integra, successor conveniri
non potest.

Idem Abbati sancti Iacobi.

Significavit nobis comitissa Namutensis, quod, quum mortuo comite fratre
suo ipsa in eius successerit comitatu, G. et B. per quasdam literas
apostolicas contra Tullensem episcopum et quosdam alios clericos et
laicos impetratas, eam coram iudicibus, ad quos obtentae fuerant, super
quadam summa pecuniae, quam eidem fratri suo se mutuasse dicebant, per
illam generalem clausulam: "quidam alii," quia in praedicto comitatu
successerat, convenerunt. Excipiente itaque procuratore suo, quod, quum
adhuc frater eiusdem mulieris viveret, quando eaedem literae impetratae
fuerunt, nec per ipsas, dum viveret, fuerat ad iudicium evocatus, earum
auctoritate non poterat conveniri. Et quia iudices exceptionem non
admittebant ipsius, nostram audientiam appellavit. (Et infra:) Ideoque
mandamus, quatenus, si est ita, revocato in irritum, etc.



Non valent literae exsecutoriae, in quibus impetrans falso dixit,
monitorias praecessisse.

Idem Abbati sancti Victoris.

Ex insinuatione episcopi Ambianensis accepimus, quod I. clericus super
eius provisione ad ipsum praeceptorias, et postmodum ad vos exsecutorias
contra eum literas impetravit. (Et infra:) Quocirca mandamus, quatenus,
si nullae monitoriae super hoc praecesserint, exsecutoriis supersedeatis
eisdem, dummodo eaedem exsecutoriae de monitoriis fecerint mentionem;
alioquin in exsecutionis negotio iuxta directum ad vos pro ipso mandatum
ratione praevia procedatis.



Cessantibus clausulis in dubio Papa non intendit gravare eundem
collatorem super provisione duorum; ideo secundus impetrans repellitur,
sive primus exspectet, sive sit iam gratiam consecutus. Hoc dicit
secundum intellectum Gloss.

Idem Noviensi Episcopo.

Mandatum apostolicum ad te directum, ut magistrum S. faceres in
canonicorum recipi et in fratrem Noviensis ecclesiae, si pro alio ibidem
non scripsimus, qui huiusmodi gratiam prosequatur, alio iam beneficium
per nostras literas obtinente prosequi non teneris, quum super
receptione duorum gravandi ecclesiam antedictam non fuerit intentio
mandatoris.



Ecclesia, in qua Papa primus dedit monitorias, et secundus exsecutorias,
per primum, non per secundum intelligitur gravata.

Idem.

Literis apostolicis ad vos directis, ut G. clericum reciperetis in
canonicum et in fratrem, nisi pro alio fuisset per nos ecclesia vestra
gravata, mandatum nostrum vos exsequi volumus et mandamus; non obstante,
quod T. subdiaconum per nostras literas exsecutorias recepistis, qui a
bonae memoriae H. praedecessore nostro monitorias impetravit, quum
factum praedecessoris nostri potius, quam nostrum fuerimus prosecuti.



Dioecesanus, cui scribitur, ut in dioecesi sua, ubi pro alio scriptum
non est, provideat vel faciat provideri, non potest id exsequi circa
beneficium spectans ad collationem alterius, iam pro alio gravati.

Idem.

Abbatem, qui mandatum apostolicum iam recepit, ut S. clerico in aliqua
ecclesiarum sui monasterii provideret, et per literas generales ad
dioecesanum episcopum obtentas, ut in dioecesi sua, ubi pro alio
scriptum non esset, faceret provideri, cogi iuris ratio non permittit,
nec super conferendis ecclesiis aut beneficiis aggravari, etiamsi
facultatem habeat dioecesanus per easdem literas providendi.



Per rescriptum directum excommunicatori, ut absolvat excommunicatum, si
contra concilium eum excommunicavit, datis exsecutoribus, qui eo non
parente exsequantur, non excommunicatori, sed exsecutoribus cognitio
demandatur.

Idem.

Ab excommunicato, qui contra statuta concilii generalis asserit se
ligatum, literis ad excommunicatorem obtentis, ut, si est ita, sine
difficultate absolvat eundem, et aliis deputatis iudicibus, qui, eo non
parente, mandatum apostolicum exsequantur, non excommunicatori, qui de
facto suo certus esse debet, licet in hoc deferatur eidem, sed illis
cognitio demandatur.



Si impetrans rescriptum ad beneficium, dixit se non beneficiatum, quum
tamen haberet beneficium, licet exiguum, non valet rescriptum.

Idem.

Si proponente aliquo, nondum se beneficium ecclesiasticum assecutum,
super provisione ipsius, licet minus competens obtinentis, rescriptum
apostolicum de hoc mentionem non faciens impetretur, illud veluti
fraudulenter obtentum dicimus non valere.



Abutentes rescripto apostolico in casibus hic enumeratis, privantur
commodo rescripti, et condemnantur in sumptibus et damnis adversario.

Idem Episcopo Parisiensi.

Quia nonnulli diversis modis literis apostolicis abutuntur, statuimus,
ut, quicunque obtentas sub nomine suo literas aliis eiusdem nominis
tradunt, qui quos volunt fatigant indebite per easdem, et qui eas tali
modo recipiunt, quique illos, contra quos nihil habent quaestionis,
faciunt in iudicium evocari, aut literas ipsas ad futuras trahunt
controversias, quae nondum fuerant tempore impetrationis exortae, seu
quemquam super uno negotio, vel etiam malitiose super pluribus
personalibus actionibus, quae sub uno iudice possent tractari commodius,
per varias literas coram diversis iudicibus trahunt, ut laboribus
fatigatus et sumptibus vel compellatur componere, vel cedere iuri suo,
aut reus actorem eodem tempore ad diversa loca, vel indeterminate ad
villam, quae commune cum pluribus eiusdem provinciae villis habet
vocabulum, citari procurat, ut, dum non comparuerit, excommunicetur
quasi contumax, et sic eum a sua intentione repellat, earundem literarum
commodo careant, et adversariis in moderatis expensis ac damnis, quae
propter hoc eos pertulisse constiterit, condemnentur.

 DE CONSUETUDINE.



Consuetudo, inferens gravamen ecclesiis, debet iudicis officio tolli.
Hoc dicit secundum intellectum magis singularem.

Gregorius I. in Registro.

Consuetudines, quae ecclesiis gravamen inducere dignoscuntur, nostra nos
decet consideratione remittere, [nec illuc etc.]



Ex consuetudine potest introduci actus sive solennitas, per quam sine
apprehensione reali transfertur possessio rei absentis. H. d. et est
casus singularis secundum Abbatem Siculum.

Innocentius III. Archiepiscopo et Capitulo Lugdunensi.

Ex literis, quas tu nobis, frater archiepiscope, destinasti,
intelleximus manifeste, quod regnum Daciae, quantum ad ea, quae ad ius
fori contingunt, consuetudinibus suis et institutionibus regum suorum
omnino regatur. Unde nullum usum testamentorum illius provinciae habere
contingit, qui alibi in ultimis decedentium voluntatibus secundum
legalem observantiam custoditur. Si vero quis possessiones aliquas
claustris vel aliis religiosis locis in bona valetudine vel ultima
voluntate constitutus pro suorum vult remedio peccatorum conferre, hanc
ecclesiae conferendi formam esse proponitis, quod in huiusmodi
donationibus modicum terrae consuevit in manu accipere, vel in
extremitate pallii, quod manu episcopi vel cuiuslibet alterius praelati
ecclesiae sustinetur, aut super ipsum altare aliquo involutum panniculo
cum debita humilitate ponendum sub testimonio videntium et audientium,
sub dicta forma, quae scotatio vulgariter appellatur. Verum quia
huiusmodi donatio malitiose a quibusdam cavillatoribus, sicut asseris,
impeditur, a nobis humiliter postulasti, ne loca religiosa et ecclesiae,
quibus multae possessiones sub scotatione huiusmodi sunt collatae, ab
aliquibus possint vel debeant temere perturbari, paterna debemus
sollicitudine providere. Nolentes igitur, ut tales constitutiones, quas
diuturnitas temporis, ut asseris, observavit, et usus consuetudinis
hactenus approbatae retinuit, temeritate qualibet infirmentur,
Discretioni vestrae per apostolica scripta mandamus, quatenus donationes
eorum, quae sub obtentu consuetudinis claustris, ecclesiis vel
quibuslibet locis religiosis pie ac provide conferuntur vel etiam sunt
collata, faciatis irrevocabiliter observari, quum huiusmodi signum, quod
scotatio dicitur, non tam factae donationis, quam traditae possessionis
sit evidens argumentum, si quos contradictores inveneritis aut rebelles,
auctoritate freti apostolica per censuram ecclesiasticam, monitione
praemissa, sublato appellationis obstaculo, compescentes. [Dat. Lat.
XVI. Kal. Dec. 1198.]



Non valet consuetudo, ut in causis ecclesiasticis dictum populi pro
sententia teneatur.

Idem Episcopo Pictaviensi.

Ad nostram audientiam noveris pervenisse, quod in tua dioecesi etiam in
causis ecclesiasticis consuetudo minus rationabilis habeatur, quod, quum
aliqua causa tractatur ibidem, et allegationibus et querelis utriusque
partis auditis, a praesentibus literatis et illiteratis, sapientibus et
insipientibus, quid iuris sit quaeritur, et quod illi dictaverint vel
aliquis eorum, praesentium consilio requisito pro sententia teneatur.
Nos igitur attendentes, quod consuetudo, quae canonicis obviat
institutis, nullius debeat esse momenti, quum sententia a non suo iudice
lata nullam obtineat firmitatem, ut in causis ecclesiasticis subiectorum
tuorum, postquam tibi de meritis earum constiterit, sententiam proferre
valeas, sicut ordo postulat rationis, auctoritate tibi praesentium,
praemissa consuetudine non obstante, concedimus facultatem. [Nulli ergo
etc. Dat. Lat. XII. Kal. Mart. 1199.]



Consuetudo non potest operari, ut clericus non episcopus possit exercere
ea, quae sunt reservata ordini episcopali. Et est casus notabilis. Abb.
Sicul.

Idem L. Vicario nostro apud Constantinopolim constituto.

Quanto de benignitate sedis apostolicae locum obtines celsiorem, tanto
tibi est sollicitius procurandum, ut te talem exhibeas in agendis, non
declinans ad dextram vel ad sinistram, quod non minus re, quam nomine
vices apostolicas gerere videaris. Pervenit sane ad audientiam nostram,
quod quidam simplices sacerdotes apud Constantinopolim ea sacramenta
praesumunt fidelibus exhibere, quae ab Apostolorum tempore rite fuerunt
solis pontificibus reservata, ut est sacramentum confirmationis, quod
chrismando renatos soli debent episcopi per manus impositionem conferre,
ad excusandas excusationes in peccatis et sui erroris fomentum solam
consuetudinem praetendentes, quum diuturnitas temporis peccata non
minuat, sed augmentet, quae tanto graviora exsistunt, quanto infelicem
animam diutius detinent alligatam. Volentes igitur haec et alia, quae
oculos divinae maiestatis offendunt, de agro dominico exstirpari,
Discretioni tuae per apostolica scripta praecipiendo mandamus, quatenus
omnibus latinis presbyteris apud Constantinopolim constitutis districte
prohibeas, ne talia de cetero sua temeritate praesumant, quae licet non
sint a fidelibus contemnenda, tutius tamen est ea sine periculo ex
necessitate, quae legem non habet, omittere, quam ut ab his, quibus ea
conferre non licet, ex temeritate, quae lege damnatur, non sine gravi
periculo inaniter conferantur, quum umbra quaedam ostendatur in opere,
veritas autem non subeat in effectu. [Alios quoque etc. Dat. Lat. XVI.
Kal. Dec. 1199.]



Non valet consuetudo, per quam interdicti sententia violator.

Idem Decano et Capitulo Cenomanensi.

Quum inter vos ex una parte, et canonicos sancti Petri de Curia ex
altera, super eo, quod dicti canonici sancti Petri generale interdictum
a venerabili fratre nostro episcopo vestro, vel a vobis in civitate
Cenomanensi positum non servabant, quaestio verteretur, utraque pars, ut
eadem causa fine posset debito terminari, suum nuncium ad sedem
apostolicam destinavit. Partibus igitur in nostra praesentia constitutis
per procuratores idoneos audientiam praebuimus liberam et benignam, et
quidem ecclesiae vestrae proposuit procurator, quod, quum Cenomanensis
ecclesia suo loco et tempore pro excessibus saecularis potestatis
interdicto velit supponere civitatem, ecclesia beati Petri de Curia,
tanquam membrum suo capiti non cohaerens, campanis palsatis, apertis
ianuis divina officia celebrare aliis cessantibus non omisit. Quum autem
venerabilis frater noster Oct. Ostiensis episcopus tunc in partibus
illis legationis officio fungeretur, iidem ad eius praesentiam
accedentes, suam ei super hoc querimoniam exponere curaverunt. Qui,
partibus convocatis, et rationibus utriusque diligenter auditis et
cognitis, quum pars ecclesiae S. Petri per privilegia sedis apostolicae
non posset ostendere se munitam, immo ei firmiter constaret, quod ex
superbia potius ad hoc, quam ex causa rationabili ducerentur,
sententialiter definivit, quod, quum in civitate Cenomanensi positum
fuerit interdictum, illud eadem ecclesia observaret, vinculo quoque
excommunicationis ac poenae ordinis et beneficii eos supponens, qui suae
ducerent sententiae resistendum. Postmodum vero quum propter quosdam
excessus saecularis potestatis tota Cenomanensis civitas supponeretur
ecclesiastico interdicto, et ipsis canonicis S. Petri denunciatum
fuisset, ut a divinorum celebratione cessarent, et observarent, sicut
aliae ipsius civitatis ecclesiae, interdictum, ipsi maiorem temeritatem
suae audaciae adiungentes, cum maiori solennitate suum sunt officium
exsecuti, venire contra ipsius legati sententiam non verentes.
Procurator vero ipsorum proposuit ex adverso, quod ipsa ecclesia sancti
Petri a sui fundatione libera exstitit et exempta, et de bonis
progenitorum carissimi in Christo filii nostri Ioannis, Anglorum regis
illustris fundata fuerat et dotata, firmiter asseverans, et ex hoc suam
credens intentionem fundare, quod decanatum et praebendas ipsius
ecclesiae idem rex et progenitores sui conferebant dioecesano episcopo
inconsulto. Proposuit etiam, quod ex consuetudine tali hactenus eadem
ecclesia gavisa fuerat libertate, et hoc multotiens idem vester
episcopus recognovit, quod vos parochialem potestis interdicere
capellanum, qui extra chorum celebrat ecclesiae ante dictae, allegans de
consuetudine antedicta, quod in generali etiam interdicto licitum erat
eis, pulsatis campanis, alta voce, interdictis tamen et excommunicatis
exclusis, divina officia celebrare. Nos igitur cognito, quod ex tali
consuetudine, si qua foret, disrumperetur nervus ecclesiasticae
disciplinae, ipsam de consensu fratrum nostrorum penitus duximus
irritandam, quum non consuetudo, sed corruptela potius sit censenda,
concedentes tamen eidem ecclesiae S. Petri, quod, quum generale in
civitate fuerit interdictum, ex benignitate sedis apostolicae licitum
sit eis, clausis ianuis, exclusis excommunicatis et interdictis, non
pulsatis campanis, submissa voce divina officia celebrare. [Nulli ergo Ö
nostrae definitionis et concessionis Ö] Si quis autem nostrae
diffinitionis sententiam etc. [Dat. III. Non. Febr. Ao. VIII. 1206.]



In attribuendis officiis novae dignitati servatur consuetudo vicinarum
civitatum. Quae si diversa fuerit, servabitur magis rationabilis et
aliis non praeiudicans.

Idem Episcopo Heliensi.

Quum olim venerabilis frater noster Londonensis episcopus nostris
auribus intimasset, quod in sua ecclesia proposuerat statuere
praecentorum certum reditum assignaturus eidem sine laesione cuiusquam,
nos eius precibus inclinati, ei licentiam concessimus praecentorem
huiusmodi ordinandi, dummodo in conferendis sibi reditibus nulli
inferretur praeiudicium, nihilominus statuentes, ut praecentor taliter
institutus in sessionibus, processionibus et aliis illam haberet in
Londonensi ecclesia dignitatem, quam habent alii praecentores in aliis
ecclesiis Anglicanis. Postmodum autem nostris fuit auribus intimatum,
quod, licet idem episcopus dilectum filium B. in eadem instituisset
ecclesia praecentorem, quod tamen a vobis fuerat de praelibata dignitate
statutum biennio iam elapso exsequi non curarat. Quapropter tibi dedimus
in mandatis, ut illud, sublato cuiuslibet contradictionis et
appellationis obstaculo, exsequi non postponeres, contradictores per
censuram ecclesiasticam compescendo. Noviter vero dilectus filius
decanus et quidam alii, personatus habentes in ecclesia memorata, suam
nobis transmisere querelam, quod, quum per ecclesias Anglicanas
consuetudines sint diversae, ac quidam cantorum minorem, quidam vero
maiorem habeant dignitatem, nec possint dignitares eorum, quum sint vel
variae vel repugnantes, convenire simul in unam, is, qui noviter est
institutus in ecclesia Londoniensi praecentor, non contentus eo, quod
habere potest sine praeiudicio aliorum, occasione literarum nostrarum
quasdam ipsius decani et aliarum personarum eiusdem dignitates ecclesiae
sibi nititur in eorum praeiudicium arrogare. Quocirca fraternitati tuae
per apostolica scripta mandamus, quatenus, si secundum diversas
consuetudines locorum diversas habere noveris praecentores in Anglicanis
ecclesiis dignitates, iam dictum praecentorem illam habere facias in
Londonensi ecclesia dignitatem, eaque appellatione remota manere
contentum, quam, rationabilibus et approbatis consuetudinibus ecclesiae
salvis, sine praeiudicio alieno poterit obtinere. [Dat. Lat. II. Non.
Febr. Pont. nostr. Ao. XI. 1208.]



Non potest induci ex consuetudine, ut quis possit dimittere dignitatem
sine superioris licentia, vel ut possit, electus administrare, non
habita confirmatione a superiore.

Idem Conventui Corbiensis monasterii.

Quum venerabilis frater noster episcopus Hostiensis et dilectus filius
L. tituli sanctae crucis presbyter cardinalis olim in partibus Alemaniae
legationis officio fungerentur, invenerunt abbatem de monasterio
Hermionensi, quod ad Romanam ecclesiam noscitur pertinere nullo
mediante, ad monasterium Corbiense, quod est etiam Romanae ecclesiae
speciale, propria temeritate migrasse, licentia illud deserendi, vel
confirmatione a nobis, vel ab ipsis, qui vices nostras in illis partibus
tunc gerebant, nec habita, nec petita. [Quumque Northusium advenisset
regalia recepturus, iisdem exsistentibus ibidem, ut contemptus eius
manifestior appareret, ad eos accedere non curavit, se mandatorum
ipsorum exhibens modis omnibus contemptorem. Propter quod dicti legati
venerabili fratri nostro Padeburnensi episcopo dederunt firmiter in
mandatis, ut eundem ad suam praesentiam evocaret, et praedictis omnibus
diligentius expositis coram eo, ipsum ab omni officio et beneficio
suspendere non differret, donec nostro se conspectui praesentaret, de
contemptu veniam petiturus. Ceterum quum suum nuncium ad eorundem
praesentiam destinaret, se super praedictis omnibus per eundem excusans
illius terrae allegavit consuetudinem generalem, asserens, quod pro
electionis confirmatione vel obtinenda etiam benedictione vel licentia
de uno ad aliud monasterium transeundi, summus Pontifex vel eius legati
non erant aliquatenus requirendi, quum in illis partibus consuetudo
talis hactenus sit servata. Iidem vero legati precibus multorum inducti
tam ecclesiasticorum quam saecularium principum, qui eosdem pro ipso
instantissime rogaverunt, praedictam sententiam relaxarunt, praefato
episcopo Padeburnensi mandantes, ut memorato abbati iniungere non
differret, ut usque ad dominicam, qua cantatur "Laetare Ierusalem,"
proximo praeteritam nuncios suos ad sedem apostolicam destinaret,
mandatum nostrum tam super hoc quam aliis eisdem mediantibus nunciis
recepturus; quod si facere forte negligeret, ex tunc ipsum in pristinam
sententiam reducere non differret, et eam faceret firmiter observari.]
Postmodum autem, quum suos ad sedem apostolicam nuncios destinasset,
iidem volentes eum multipliciter excusare, nuncii eius ad defensionem
ipsius generalem illius terrae consuetudinem allegarunt. Quum igitur
haec non tam consuetudo, quam corruptela merito sit censenda, quae
profecto sacris est canonibus inimica, ipsam mandamus de cetero non
servari. [Dat. Lat. V. Non. Maii Ao. XI. 1208.]



De consuetudine potest induci, quod una ecclesia de gremio alterius
teneatur sibi praelatum elegere. Et consuetudo est optima legum interpres.

Idem Decano Salesberiensi, A. Archidiacono et Magistro P. Penetel,
Canonico Parisiensi.

Quum dilectus filius Guil. Andrensis ecclesiae monachus, qui pro clerico
eiusdem ecclesiae se gerebat, et G. Daubins monachus ac procurator
monasterii Karofensis super iure eligendi abbatem in Andrensi
monasterio, et eiusdem Guilelmi electione in nostra praesentia invicem
litigarent, idem Gu. electionem suam a fratribus Andrensis ecclesiae
concorditer celebratam auctoritate apostolica petiit confirmari,
asserens tam de iure communi, quam de privilegio speciali eis a felicis
recordationis Alexandro Papa concesso, et a nobis postmodum confirmato,
liberam eligendi auctoritatem ad eosdem fratres tantummodo pertinere.
Nam de iure communi omnis congregatio monachorum eligere sibi debet
abbatem, et in eiusdem Alexandri privilegio continetur, ut obeunte
monasterii Andrensis abbate nullus ibi qualibet subreptionis astutia seu
violentia praeponatur, nisi quem fratres vel eorum pars consilii
sanioris secundum Deum et beati Benedicti regulam duxerint eligendum. A
nobis quoque praedictis fratribus dignoscitur esse concessum, ut licitum
sit eisdem, quum ecclesiam suam abbate vacare contigerit, personam
idoneam de gremio eiusdem ecclesiae vel aliunde per regularem electionem
sibi praeficere in pastorem Karoffensi monasterio praesentandam, ut ab
ipso confirmationem accipiat, et reverentiam ei, quam debet, impendat.
Dictus vero Gaufridus procuratur proposuit ex adverso, quod, quum olim
ad petitionem comitis Balduini, uxoris et filiorum eius, patronorum
ecclesiae Andrensis a bonae memoriae G. Moriensi episcopo fuerit
constitutum, quod si praefatus locus divino munere adeo pullularet, ut
prior aut abbas constitueretur ibidem, electio eius penes fratres
eiusdem loci et capitulum Karofense penderet, et huiusmodi obtentu
statuti sic fuerit longe retroactis temporibus observatum, ut monasterio
Andrensi vacante, Andrenses fratres in Karofensi capitulo aliquem de
gremio monasterii Karofensis sibi eligerent in abbatem, electio
praedicti G. tam contra statuti tenorem, quam etiam contra consuetudinem
approbatam, quae optima est legum interpres, minus canonice attentata,
merito cassari debebat, et mandari fratribus antedictis, ut iuxta quod
est hactenus obtentum, procederent ad electionem abbatis, [adiiciens,
quod per privilegium supradicti praedecessoris nostri, nec etiam
confirmationem nostram praeiudicari poterat monasterio Karoffensi, quum
nulla penitus de praedicto statuto et approbata consuetudine habita
mentione fuerint per subreptionem obtenta. Proposuit insuper idem G.,
quod ex alia quoque causa dicta electio cassari debebat, quia videlicet
et ab interdictis et de interdicto fuerat celebrata. Quum enim bonae
memoriae Lambertus Morinensis episcopus supradictis fratribus dederit in
praeceptis, prout in eius patentibus literis perspeximus contineri, ut
ad Karoffense monasterium, de cuius gremio eligere debebant abbatem,
infra octo dierum spatium accedentes, ibidem eligerent, ut debebant,
quod si non facerent, scirent se ab omni officio et beneficio et
ecclesiarum ingressu fore suspensos, ipsi mandato episcopi vilipenso
infra praefixum tempus, prout debebant, eligere contempserunt. Unde quum
post elapsum terminum suspensionis sententia coeperint esse ligati,
electio post haec ab ipsis praesumpta debebat irrita iudicari. Ad hoc
autem fuit ex adverso responsum, quod quum praedicto modo eligere
Andrenses monachi minime tenerentur, episcopo sine causae cognitione hoc
praecise mandanti non tenebantur obedire, ac ideo praedicta sententia
interdicti eos ligare non potuit, utpote minus rationabiliter
promulgata, maxime quum infra terminum ab episcopo constitutum ad
Karoffense monasterium accedentes, licentiam petierint de suo monasterio
eligendi, licet eam nequiverint obtinere. Contra quod pars altera
replicavit, quod, etsi fuisset forsitan dicta sententia minus iusta,
humiliter tamen parere tenebantur eidem, quum fuisset a dioecesano
episcopo promulgata.] His igitur et aliis, quae coram nobis utrinque
fuere proposita, perspicaciter intellectis, Quia nobis constitit,
electionem ipsam a suspensis, et de suspenso etiam celebratam, eam de
consilio fratrum nostrorum iustitia cassavimus exigente.
[Excommunicationis autem et suspensionis in ipsum Guilelmum et alios
monachos Andrenses, et interdicti sententias in eorum ecclesias a
venerabili fratre nostro Silvanectensi episcopo et coniudicibus eius
post appellationem ad nos interpositam promulgatas ad cautelam duximus
relaxandas.] Ceterum quum supradictum statutum, videlicet, quod penes
fratres eiusdem loci et capitulum Karoffense pendeat abbatis electio,
ita sane posset intelligi, quod per illud nec iuri communi, nec
[apostolico] privilegio derogetur, ut videlicet ad saepedictos fratres
electio spectet abbatis, et ad Karofense capitulum confirmatio,
devotioni vestrae praesentium auctoritate mandamus, quatenus, auditis
hinc inde propositis, si ex parte Karofensis coenobii talis fuerit
consuetudo probata, quae iuri communi praeiudicet, in hac parte vos
secundum illam consuetudinem decernatis electionem Andrensis abbatis de
cetero faciendam; alioquin, quodsi talis consuetudo probata non fuerit,
per quam in hoc casu praeiudicetur iuri communi, vos Andrensibus
monachis ius eligendi abbatem sublato appellationis obstaculo adiudicare
curetis, ut sic de cetero liberam habeant facultatem vel de gremio
ecclesiae suae, vel etiam aliunde, per electionem canonicam eligendi
personam idoneam in abbatem praesentandam Karofensi capitulo, ut ab eo,
si fuerit canonica [electio], confirmetur. [Porro etc. Dat. Lat. III.
Non. Ian. Ao. XI. 1209.]



Capitulum sine episcopo statuta seu consuetudines novas facere vel
antiquas immutare non potest.

Honorius III. Parisiensi Capitulo.

Quum consuetudinis ususque longaevi non sit levis auctoritas, et
plerumque discordiam pariant novitates, auctoritate vobis praesentium
inhibemus, ne absque venerabilis fratris nostri episcopi vestri consilio
et consensu immutetis ecclesiae vestrae constitutiones et consuetudines
vestras approbatas, vel novas etiam inducatis; si quas forte fecistis in
ipsius episcopi praeiudicium, postquam est regimen Parisiensis ecclesiae
adeptus, irritas decernentes. [VI. Non. Mart. Ao. V. 1221.]



Non valet consuetudo, per quam quis inducitur ad peccandum vel bona
propria dissipandum.

Idem Maiori et Burgen. de Rupella.

Ex parte vestra fuit propositum coram nobis, quod quum in patria vestra
servatae sint hactenus duae consuetudines abusivae, quod si forte
indigena vel extraneus prodigalitatis vitio, vel incuria, seu quocunque
casu alio dissipaverit vel amiserit omnia bona sua, bona uxoris suae,
quantumcunque laudabilis et honestae vitae, tam mobilia quam immobilia,
pro suae voluntatis libito alienat, quare fit interdum, ut, viro
defuncto, uxor remaneat indotata, et superstites filii extremae
subiaceant incommodis paupertatis; et, quod si vir ducat uxorem, quae
fide coniugii violata committat adulterium manifeste, nihilominus ipsa
medietatem omnium bonorum, quae fuerit vir adeptus, impudenter exigit et
improbe apprehendit, quae potius privanda esset omnibus viri bonis,
quare super his provideri vobis per apostolicam sedem suppliciter
postulastis. Nos itaque saluti et utilitati vestrae provide consulere
cupientes, Tenore praesentium declaramus, vos non teneri ad huiusmodi
consuetudines tanquam iuri contrarias observandas.



Consuetudo non derogat iuri naturali seu divino, cuius transgressio
peccatum inducit; nec positivo, nisi sit rationabilis et praescripta.

Gregorius IX.

Quum tanto sint graviora peccata, quanto diutius infelicem animam
detinent alligatam, nemo sanae mentis intelligit, naturali iuri, cuius
transgressio periculum salutis inducit, quacunque consuetudine, quae
dicenda est verius in hac parte corruptela, posse aliquatenus derogari.
Licet etiam longaevae consuetudinis non sit vilis auctoritas, non tamen
est usque adeo valitura, ut vel iuri positivo debeat praeiudicium
generare, nisi fuerit rationabilis et legitime sit praescripta.

 DE POSTULATIONE PRAELATORUM.



Impostulabilis est qui violat interdictum. H. d. quoad titulum; habet
enim multa alia dicta, quae non faciunt ad tit.

Innocentius III. Decano et Capitulo Senonensi.

Ad haec in B. Petro (Et infra:) Sane, quum ecclesia Senonensis semper
fuerit ecclesiae Romanae devota, non immerito ipsius ecclesiae passioni
compatimur et doloribus condolemus, quum eo sit viduata pastore, qui,
etsi nobilis esset genere, nobilior tamen fuit, sicut credimus,
sanctitate. (Et infra:) Dolemus insuper quod dolori nimio, quem de tanti
patris obitu conceperat ecclesia Senonensis, dolor alias supervenit,
quum ea vix surgente ab officio funeris tam funesti, vix digne
celebratis exsequiis tanti patris, rex ipse iniuste commotus
possessiones ipsius tam ad mensam archiepiscopi, quam canonicorum atiam
pertinentes, non ut decuit vel debuit, sed ut voluit et valuit,
occupavit, et personas etiam, quae de mandato nostro suspenderant organa
sua, compulit exsulare. (Et infra:) Quumque propter persecutionem
instantem et diffidentiam animorum, quam in talibus et zelus movet
interdum, et usus excusat, de facili non possetis in unum locum et
propositum convenire, sed ad nos fuisset ab aliquibus appellatum, tandem
non sine difficultate convenientes in unum, Altissiodorensem episcopum
in archiepiscopum unanimiter postulastis, postulationem vestram per
magistrum R. praecentorem vestrum, virum in utroque iure peritum,
honestum, providum et discretum, qui apud nos super assumpti promotione
negotii fideliter institit, et de contingentibus nihil omisit, et per
abbatem S. Petri, et per vestras etiam literas exponentes et petentes
humiliter, ut faciendae translationi favorem apostolicum et pium
praeberemus assensum, considerata praesertim persecutione, quae
communiter instat ecclesiae Gallicanae, ac necessitate, quae incumbit
specialiter ecclesiae Senonensi. Verum quoniam antequam idem magister ad
sedem apostolicam accessisset, audieramus a multis, immo etiam nobis
quasi pro certo constabat, quod idem episcopus interdicti sententiam non
servasset, quod etiam idem magister non negavit, in nostra et fratrum
nostrorum praesentia requisitus a nobis, in ipsius episcopi excusationem
allegans, quod sententiam latam servare nullatenus tenebatur, quae ad
eius notitiam nec per literas nostras, nec per dilectum filium P. S.
Mariae in Via lata diaconum cardinalem tunc apostolicae sedis legatum,
qui eandem sententiam promulgarat, nec per deputati ad hoc exsecutoris
mandatum vel literas pervenisset, et quod in Altissiodorensi dioecesi
rex ipse terram propriam non haberet, et quod eadem Altissiodorensis
dioecesis ex alia causa fuerat interdicta. [Ceterum nuntii Remensis
archiepiscopi et aliorum quorundam prius ad apostolicam sedem
accesserant, ad excusandas excusationes in peccatis, occasiones quasdum
frivolas praetendentes, scilicet quod dictus legatus post appellationem
ad nos interpositam, cui visas fuerat detulisse constitutus iam extra
fines regni Francorum in terram regis ipsius sententiam tulerat
interdicti et modum excesserat in exsequendo, et quod ad quosdam eorum
ipsius litterae non pervenissent. Sed si considerassent diligentius
veritatem, quum scirent, quod frustra iacetur rete ante oculos
pennatorum se sicut non poterant non debuerant taliter excusare, quum in
accusationem potius excusatio convertatur. Licet enim Cardinalis ipse
regni Francorum exiisset, nondum tamen fuerat metas suae legationis
egressus quum non solum in regno Francorum sed in Viennensi, Lugudenensi
et Burginensi provinciis iniunctam sibi a Nobis legationis
sollicitudinem suscepisset. Praetera dictam interdicti sententiam ipse
non edidit, sed potius publicavit, nec fuit dictator ipsius, sed verius
exsecutor. Unde quum secundum ius canonicum et legale ab executoribus
non liceat appellari nisi forsan modum excederent in exsequendo, et nos
in litteris super hoc directis ad ipsum appellationis curavimus
obstaculum inhibere, appellationi huiusmodi non fuerat deferendum, cui
non profecto cardinalis ipse non detulit sed distulit potius, ut alibi
mandatum nostrum commodius adimpleret. Interea non erat ipsorum nostrum
interpretari mandatum nec interpretationem arguere cardinalis, cum ei
potius credere debuissent, qui quum a Nobis recederet intellexit plenius
nostrae super ipso mandato beneplacitum voluntatis, et nostrum mandatum
recepit a nobis per quod ei liquidius mentis nostrae patuit intellectus.
In dubio insuper via obedientiae tanquam tutior erat eligenda potius
quam ad inobedientiae demum declinandum, quum iuxta propheticum
testimonium crimen ariolandi sit nolle acquiescere et scelus idolatriae
nolle obedire.] Quod nec sufficit, immo nec proficit ad excusationem
praedicti Altissiodorensis episcopi, et aliorum similium, quod mandatum
nostrum et cardinalis eiusdem, vel exsecutoris etiam ad se per speciales
literas ad ipsos directas vel speciale mandatum non pervenisse
proponunt; quum cardinalis idem sententiam interdicti, praesentibus
multis archiepiscopis et episcopis, solenniter ac publice promulgaverit,
et eadem interdicti sententia in regno Francorum iam a multis publice
coeperit observari; nec sit necessarium, quum constitutio solenniter
editur aut publice promulgatur, ipsius notitiam singulorum auribus per
speciale mandatum vel literas inculcare; sed id solum sufficit, ut ad
eius observantiam teneatur, qui noverit eam solenniter editam aut
publice promulgatam; quum et contra quosdam, qui Sardicense concilium
non servabant, tanquam illud non habuerint aut perceperint, canonica
tradat auctoritas, quod eis non facile facultas credendi tribuitur, quum
idem penes illos in suis regionibus actum fuerit et receptum. Nec valet,
quod in Altissiodorensi dioecesi dictus rex terram propriam dicitur non
habere, quum nos terram totam regis ipsius subiici mandaverimus
interdicto, et cardinalis, nostrum interpretatus mandatum, in terram
illam sententiam promulgaverit, quae regi tunc temporis adhaerebat.
Quodsi episcopatus eius ex alia causa fuerat interdictus, interdicti
sententiam et tenebatur fortius, et poterat facilius observare. Sed inde
liquido constat, saepe dictum episcopum sufficienter excusari non posse,
quod suam metropolitanam ecclesiam generalis interdicti sententiam et
recepisse noverat et servare. Ideoque unus eorum exstiterat, qui
deliberantes super eadem sententia communi consilio decreverunt, sed
erraverunt, ut ipsam sententiam non servarent, quum, si verbum Apostoli
Petri de Clemente dicentis diligentius attendissent, commonitionem super
hoc non debuerint exspectare, sed obsecundare prudenter et humiliter
obedire. Nos igitur, qui secundum Apostolum prompti sumus inobedientiam
omnem ulcisci, eiusdem episcopi Altissiodorensis inobedientiam
attendentes, ne nil obedientia prodesse videretur humilibus, si
contemptus contumacibus non obesset, quum iuxta canonicas sanctiones
quaedam sint culpae, in quibus culpa est relaxare vindictam, habito cum
fratribus nostris super hoc diligenti tractatu, quantumcunque vobis
tanquam obedientiae filiis deferre vellemus, postulationem tamen
huiusmodi non propter postulantem ecclesiam, sed propter postulatam
personam repulimus ut indignam. Licet autem ex eo, quod hominem, qui
vestro non conveniebat proposito, postulastis, quum vos interdicti
sententiam servaretis, et ipse tamen eam contemneret observare, permissa
vobis facile abusi fueritis potestate, ac ideo vos ea non immerito
privare possemus, quum iuxta divinae legis edictum non liceat vestem
induere de lana linoque contextam: ne tamen vestrae videamur devotionis
ingrati, de solita tamen apostolicae sedis benignitate concedimus, ut
vobis et eidem ecclesiae per postulationem indoneam seu electionem
canonicam de persona congrua consulatis.



Qui postulationem cassatam vitio personae innovat est eligendi et
postulandi potestate privatus.

Idem Hostiensi Episcopo apostolicae sedis Legato.

Gratum gerimus et acceptum, et fraternitatem tuam plurimum commendamus,
quod ad promotionem venerabilis fratris nostri P. quondam Cameracensis
episcopi, nunc autem archiepiscopi Senonensis, prudenter et efficaciter
intendisti. Accepimus autem ex literis tuis, quod canonicis
Senonensibus, quorum postulatio, quam fecerunt, nostra fuit auctoritate
cassata, licet cassationis literas suppressissent in fraudem, ut
concorditer et canonice ad electionem procederent, mandavisti, adiiciens
etiam, quod, nisi forsitan in talem personam concorditer vota sua
transferrent, pro qua merito tuum obtinere deberent consensum, de
provisione ipsius ecclesiae postmodum faceres quod crederes expedire.
Quumque plures eorum postulationem cassatam a nobis innovare denuo
niterentur, quidam vero episcopum Cameracensem in archiepiscopum
postularent, tu intelligens, eos, qui cassationem nostram quodammodo
revocare volebant, eligendi privilegium amisisse, quia concessa sibi ex
apostolicae sedis benignitate abuterentur temere potetaste, ac ideo ad
alios, licet pauciores numero, quantum tamen ad hoc pertinet, consilio
saniores, eligendi vel postulandi devolutam esse licentiam, praedictum
Cameracensem ad eorum instantiam in pastorem auctoritate fretus
apostolica providisti, et deputasti ad regimen ecclesiae Senonensis. Nos
igitur, tanto id magis gratum et ratum habentes, quanto in eius
promotione de mandato nostro et beneplacito potius processisti, a
sollicitudine Cameracensis ecclesiae ipsum reddidimus absolutum, ut
liberius gerat curam metropolis Senonensis, quod a te de mandato nostro
factum est auctoritate apostolica confirmantes.



Postulatio, per quam privata vel minor utilitas communi vel maiori
praefertur, vel quae fit a minori quam a tertia parte collegii, admitti
non debet.

Idem Clericis Ravennatis ecclesiae.

Bonae memoriae Guil. archiepiscopo vestro viam universae carnis
ingresso, eius nobis obitum per vestras literas intimastis. Nos autem
vobis dedimus in mandatis, ut personam idoneam, quae in nostra devotione
persisteret, vobis eligeretis canonice in pastorem. Quumque vos
postmodum, receptis literis nostris, super electione substituendi
pontificis tractaretis, vota vestra fuerunt in diversa divisa. Nam
quidam vestrum dilectum filium nostrum S. tituli sanctae Praxedis
presbyterum cardinalem, quidam vero venerabilem fratrem nostrum
Imolensem episcopum postulaverunt. Quumque partes postulationes suas per
nuncios suos nobis praesentassent, proponebatur ab iis, qui cardinalem
postulaverant memoratum, quod plures, quam duae partes vestrum,
convenerant in eundem. Verum pars altera proponebat, quod digniores
personae postularant episcopum Imolensem, et quod in postulatione ipsius
et forma canonica et tenor compromissionis fuerat observatus, quum
tanquam suffraganeus Ravennatis ecclesiae postulatus de ipsius gremio
exstitisset. Fuerat enim compromissum, ut de corpore Ravennatis
ecclesiae vel archiepiscopatu personam eligerent congruentem: quod pars
altera frivolum asserebat, quum, etsi talis conditio fuisset adiecta,
poterat tamen de Romanae sedis collegio propter ipsius privilegium
praefata postulari persona, quum membra capitis a membris corporis
censeri non debeant aliena. Nos igitur, auditis, quae de facto hinc inde
proposita et de iure insuper fuerant allegata, deliberavimus cum
fratribus nostris, et plenius etiam pro utralibet partium curavimus
allegare. Consideravimus vero, quod eiusdem cardinalis praesentia
utilior sit non solum Romanae, sed etiam ecclesiae generali, tam apud
apostolicam sedem, quam apud ecclesiam Ravennatem, et quod maioris
meriti sit in huiusmodi necessitatis articulo praeire in sanctae terrae
subsidium exercitui Iesu Christi, quam suscipere pondus pastoralis
officii. Unde non immerito praeferentes speciali utilitati communem et
minori maiorem, praedictum cardinalem postulationi vestrae non duximus
concedendum. Attendentes autem ex altera parte, quod praedictus
episcopus Imolensis, a minori quam tertia parte fuerit postulatus, et
quod apostolica sedes postulationes huiusmodi non consueverit in tanta
divisione ac contradictione recipere, quum etiam quando aliquis ab aliis
unanimiter postulatur, ad admittendam postulationem earum non tam ex
iustitia, quam ex gratia moveatur, postulationem ipsius non duximus
admittendam. Monemus igitur discretionem vestram et exhortamur
attentius, et per apostolica scripta Mandantes, quatenus infra mensem
post susceptionem praesentium cum his, qui vocem in electione habere
noscuntur, per electionem, postulationem seu nominationem canonicam in
personam idoneam, quae in ecclesiae Romanae devotione persistat,
concorditer convenire curetis, et electionem, postulationem seu
nominationem vestram per idoneos nuncios sedi apostolicae praesentetis.
Veniant autem iidem nuntii parati, ut si forte, quod absit, factum
vestrum fuerit exigente iustitia reprobandum, illum recipiunt, quem nos
vobis providebimus in pastorem. Alioquin quum eidem. ecclesiae cupiamus
sollicitius providere, nullatenus omittemus, quin ei auctoritate
apostolica postorem idoneum assignare curemus.



Archiepiscopus in archiepiscopum postulatur. Et ex quo postulatio
praesentata est Papae, non possunt postulantes ab ea recedere; sed debet
superioris iudicium exspectari. H. d. quoad titulum.

Idem Praeposito et Capitulo Strigonensi.

Bonae memoriae Guil. archiepiscopo vestro viam universae carnis
ingresso, quum in venerabilem fratrem nostrum Colocensem archiepiscopum
postulandum a nobis contulissetis unanimiter vota vestra, et regium
super hoc obtinuissetis assensum, suffraganei Strigonensis ecclesiae,
Quinqueecclesiensis episcopus videlicet et quidam alii, postulationi
vestrae se opponere curaverunt, asserentes, quod eis contemptis, qui ius
habebant eligendi vobiscum, postulatio eadem fuerat attentata; licet
vestri nuncii proponerent ex adverso, quod super praeficiendo vobis
pontifice de gratia multotiens suffraganeorum fuerat requisitus
assensus, sed ipsi vobis consilium [et auxilium] denegaverunt. Nunciis
igitur in nostra praesentia constitutis, et proponentibus adversariis
quaedam alia contra postulationis vestrae processum, quae in prioribus
literis meminimus nos plenius expressisse, quia nobis de propositis non
constabat, ita duximus providendum, ut, si suffraganeis persistentibus
in contradictione sua, vos postulationi vestrae velletis instare, usque
ad septuagesimam tunc primo venturam per procuratores idoneos, ad omnia
sufficienter instructos, ad sedem apostolicam veniretis, ut statueremus
utraque parte praesente quod iustitia suaderet; si autem illi a
contradictione sua cessarent, et vos instaretis proposito vestro, ad
praesentiam nostram mitteretis personas idoneas infra terminum supra
dictum, quae super his, quae opportuna forent, nos redderent certiores.
Quodsi contradicentibus episcopis memoratis vos contingeret de iure
vestro diffidere, ne laborem et dolorem subiretis incassum, aliam
personam idoneam provideretis vobis canonice in pastorem. Ceterum, quum
inclytae recordationis [H,] rex Hungariae viam fuisset universae carnis
ingressus, quidam vestrum, a postulatione vestra, quam nobis
praesentaveratis communiter, temere recedentes, aliis persistentibus in
eadem, et ad sedem apostolicam appellantibus, praedictum
Quinqueecclesiensem episcopum in archiepiscopum postulaverunt. Quorum
votis nullus suffraganeorum assensit, excepto duntaxat episcopo
Nitriensi. Et licet carissimus in Christo filius noster A. Hungariae rex
illustris, tunc dux et regni Hungarici, L. nepotis sui regis nomine,
cuius tutelam et regni curam ipsi frater eius commiserat, gubernator,
precum suarum primitias ad nos pro praedicti Colocensis postulatione
transmiserit, postmodum tamen pro Quinqueecclesiensi episcopo ad
Strigoniensem metropolin transferendo nobis per literas suas humiliter
supplicavit. Nos igitur, postulationem ipsam, quam invenimus post
appellationes interpositas in multa discordia, non solum suffraganeorum,
verum etiam canonicorum Strigonensis ecclesiae, ac contra formam mandati
nostri regulari ordine praetermisso temere celebratam, illam exigente
iustitia non duximus admittendam; sed vobis dedimus in mandatis, ut ad
providendum vobis pastorem idoneum per electionem canonicam vel
postulationem concordem, requisito suffraganeorum assensu, si esset de
antiqua et approbata consuetudine requirendus, infra mensem post
susceptionem literarum nostrarum procedere curaretis; alioquin ex tunc,
ne gregi dominico deesset diutius cura pastoralis, nos ipsi provideremus
ecclesiae viduatae, secundum officii nostri debitum ex plenitudine
apostolicae potestatis. Verum antequam ad vos literae nostrae
pervenissent, innitentes mandato priori, suffraganeos, qui erant in
regno praesentes, praeter praedictum Quinqueecclesiensem ad concordiam
revocastis ita, quod Watiensis, Wesprimiensis et Ianviensis episcopi pro
translatione Colocensis archiepiscopi, salvo iure suo in posterum, cui
propter afflictionem et necessitatem Strigoniensis ecclesiae
supersedebant, ad praesens nos humiliter rogaverunt, praedicto Nitriensi
scribente, quod, si non placeret nobis electionem factam de
Quinqueecclesiensi admittere, pro postulatione alterius sine praeiudicio
iuris sui nos suppliciter exorabat. Post haec autem mandato nostro
recepto, hi, qui in archiepiscopum Colocensem covenerant, ab eius
postulatione, sicut fuit propositum coram nobis, recedere noluerunt, sed
innovaverunt eandem, reversis ad eos quibusdam canonicorum, qui in
partem alteram declinarant, cum praedicti regis et suffraganeorum
literis dilecti filii A. magistrum scholarum, M. thesauranium, A.
archidiaconum, et F. et N. canonicos Strigonienses ad sedem apostolicam
destinarunt, super postulatione sua dispensationis gratiam petituros.
Ceteri vero, qui Quinqueecclesiensem episcopum postularunt, sicut ex
eorum parte fuit propositum coram nobis, convenientes in unum, ceteros
canonicos ad capitulum convocarunt, ad postulationem concordem vel
electionem canonicam iuxta mandatum apostolicum infra praefixum terminum
sibi procedere cupientes. Sed, illis nolentibus convenire,
intelligentes, penes se tantum remansisse facultatem liberam eligendi,
quia reliqui ius suum prosequi negligebant, praedictum
Quinqueecclesiensem episcopum, licet ne id fieret fuisset ab aliis
appellatum, denuo postularunt. Quum ergo utriusque partis nuncii ad
sedem apostolicam pervenissent, hi, qui pro Quinqueecclesiensi episcopo
venerant, proponebant, partem suam iuxta mandatum apostolicum
processisse, nec obstare discordiam vel contradictionem eorum, qui iuxta
formam mandati nostri procedere contemnentes, illo recepto nec elegerant
quenquam canonice, nec concorditer postularant. Unde concors debebat
eorum postulatio reputari, quum ceteri, tanquam iussionis apostolicae
contemptores, eligendi et postulandi se iure privassent, dum nec
postulare nec eligere voluerunt, immo nec etiam ad capitulum convenire.
Ad haec autem ex adverso poterat responderi, quod illi, qui Colocensem
archiepiscopum postularant, formam secuti fuerant per nostras literas
sibi datam, quoniam innitentes postulationi priori, iuxta tenorem
priorum literarum nostrarum concordem fecerant, quae fuerat prius
discors, dum suffraganeos ad concordiam revocarunt. Nec obstabat eorum
discordia, qui alium postularunt, quum prius in postulatione
archiepiscopi supradicti convenissetis pariter universi, et consensum
vestrum annotatum literis, et subscriptionibus propriis roboratum,
petiissetis a nobis per communes nuncios confirmari, nosque vestram
recepissemus postulationem diiudicandam, si suffraganei forsitan in
contradictione persisterent, vel, si consentirent, aut etiam cederent,
approbandam. Si enim, postquam postulatio subscriptionibus postulantium
roboratur, et praesentatur Romano Pontifici approbanda, possent ab ea
recedere postulantes, nobis frequenter illuderent, et iudicium nostrum
ex eorum pendere arbitrio videretur. Poterat quoque addi, quod pars
altera mandatum apostolicum non servarat, utpote quae nec postulationem
concordem, nec electionem canonicam celebrarat, quum in maiori
contradictione quam prius, non solum canonicorum, sed suffraganeorum
etiam, ipso rege adversae parti favente, praedictum Quinqueecclesiensem
episcopum postulasset. Auditis igitur his et aliis, quae fuerunt hinc
inde proposita, et habito super his cum fratribus nostris diligenti
tractatu, Intelleximus itaque quod, etsi neutra esset postulatio
approbanda, iuxta tenorem tamen posterioris rescripti ad nos de cetero
Strigonensis ecclesiae provisio pertineret. Quia vero non plenam de
personis illius regni notitiam habebamus, ideoque non poteramus salva
conscientia nostra eidem ecclesiae in alia persona, quae de regno
Hungariae originem duceret, congrue providere, nec vellemus ei
praeficere alienum, quamvis regularius et honestius videretur, si
suffraganeus ad metropolim suam accederet, quam archiepiscopus a
metropoli ad metropolim transferretur, partem tamen elegimus potiorem,
et eundem archiepiscopum, in quem omnes, quorum consensus in electione
vel postulatione pastoris requiritur, licet diversis temporibus
convenerant, a vinculo, quo tenebatur Colocensi ecclesiae, absolventes,
ad metropolim Strigonensem transferimus, et ei licentiam tribuimus
transeundi, pallium ei ad nomen et usum eiusdem ecclesiae transmissuri.
[Monemus igitur etc. Dat. Romae II. Non. Oct. 1205.]



Postulatio, contra quam agitur de contempto, potest sine praeiudicio
alicuius reiici; potest tamen de speciali gratia admitti. Hoc dicit.

Idem Capitulo Strigonensi.

Postulationem, quam celebrastis [de venerabili fratre nostro I.
Colocensi archiepiscopo ad Strigoniensem metropolim transferendo,
venerabiles fratres nostri eiusdem metropolis suffraganei, videlicet C.
Quinqueecclesiensis, B. Watiensis, R. Vesprimiensis et I. Nitriensis
episcopi penitus contradicunt, per suas nobis literis intimantes, quod
V. bonae memoriae archiepiscopo vestro viam universae carnis ingresso,
eis inconsultis vos, habito ad invicem consilio diligenti, quosdam de
concanonicis vestris ad carissimi in Christo filii nostri Ungarorum
regis illustris praesentiam destinastis, et quem vobis praefici
volebatis nominetenus expressistis. Post dilationem vera non longam,
quum ad festum B. Stephani regis iidem episcopi solenniter convenissent,
ut super electione Strigoniensis ecclesiae unanimi deliberatione
tractarent, vos, ab eisdem episcopis requisiti, quem illi sedi velletis
praefici ac praeponi, taliter respondistis, quod nullum auderetis
eligere, nisi qui plenam regis gratiam obtineret, et protinus praedictum
Colocensem archiepiscopum nominare curastis, adiicientes, quod in
electione archiepiscopi suffraganei nihil iuris haberent, quibus ipsi
suffraganei responderunt, quod a prima Christianitatis institutione in
regno Ungariae usque ad ista tempora nullus ad sedem Strigoniensem
fuerat electus, nisi suffraganeis una cum canonicis eligentibus iuxta
consuetudinem canonicam et consuetudinem approbatam. Dixerunt etiam,
quad prius inquiri deberet, utrum de gremio illius ecclesiae posset
utilis et idoneus reperiri, asserentes, quod in ea multi sunt viri
honesti, discreti et literati, qui possent illi ecclesiae decentius
praesidere. Illud insuper per easdem nobis literas instimarunt, quod,
quum praedictus Colocensis archiepiscopus usque ad haec tempora
Colocensem ecclesiam Strigoniensi metropoli asseruerit esse parem, eique
tam verbo quam opere varias et intolerabiles iniurias irrogarit, non
modicum formidabant, ne, si ad memoratam metropolim transferretur,
propriae confessionis et assertionis non immemor, quasi rubore perfusus,
ne sibi ipsi contrarius videretur, negotia Strigoniensis ecclesiae minus
efficaciter assumeret promovenda, et ipsos episcopos, qui eius verbis et
actibus iuxta debitum suum dure quandoque restiterant, opprimere non
cessaret, quum tamen, iuxta canonicas sanctiones, iudex aliquibus non
debeat dari suspectus. Porro dilecti filii, Ö abbas de Bucco et magister
Petrus pro rege praedicto, nec non et Ö praepositus Posonensis et Ö
thesaurarius ecclesiae vestrae pro vobis in contrarium allegantes
asseruere constantes, ea, quae ab ipsis episcopis proposita fuerant,
penitus esse falsa, firmiter proponendo, quod per eundem praepositum et
alios ante communem tractatum vocati fuerunt solenniter, et venerunt,
eorumque de gratia multoties fuit requisitus assensus; sed, quum super
ecclesiae vestrae provisione consilium et auxilium vobis congruum
denegarent, vos, ipsi ecclesiae desolatae providere volentes, vocatis
praedictis episcopis, convenistis in unum, et vota vestra in praedictum
Colocensem archiepiscopum, ut ipsum postularetis a nobis, unanimiter eis
praesentibus contulistis, suppliciter exorantes, ut nos suis literis pro
postulatione vestra rogarent, quod ipsi facere penitus recusarunt.
Praenominatis autem nunciis asserentibus, quod translationem ipsius
archiepiscopi urgens necessitas et evidens utilitas exigebant, in ipsa
disceptatione fuit propositum coram nobis, quod memoratus archiepiscopus
Colocensis, in grave Strigoniensis ecclesiae praeiudicium, vobis
reclamantibus et confirmationes sedis apostolicae ostendentibus, filium
praedicti regis coronavit in regem, quum non ad Colocensem ecclesiam,
sed ad metropolim vestram coronatio regis Ungariae pertinere noscatur;
unde tamquam alieni iuris invasor et apostolici statuti contemptor
debebat graviter castigari, poteratque verisimili coniectura praesumi,
quod, quum ipse querelam contra se ipsum et contra factum proprium non
esset moturus, ius ecclesiae vestrae super hoc praetermitteret
indefensum, per quod ei grave posset praeiudicium generari, quamvis e
contrario fuerit replicatum, quod absque contradictione cuiuslibet et
praeiudicio alicuius praescripta coronatio ab universitate fuerat
celebrata.] Licet ergo per postulationem huiusmodi nullum ius sit alicui
acquisitum, ideoque sine praeiudicio alicuius postulationem potuissemus
repellere memoratam; ut tamen vobis, quantum cum Deo possumus, de
speciali gratia consulamus, ita duximus providendum, quod, si praedicti
pontifices in contradictione persisterent, et vos ad postulationem
institeritis obtinendam, quia nobis non constitit de praemissis, usque
ad septuagesimam proximo venturam per procuratores idoneos, ad omnia
sufficienter instructos, nostro vos conspectui praesentetis, quatenus
utraque parte praesente quod iustum fuerit decernamus. [Si autem illi
etc. Dat. Romae ap. S. Petr. X. Kal. Dec. 1204.]



Episcopus non est eligendus ad aliam dignitatem, sed postulandus.

Honorius III. Capitulo Calaritano.

Etsi unanimiter vota vestra concurrerint ad venerabilem fratrem nostrum
Sutrinum episcopum in ecclesiae vestrae archiepiscopum eligendum, quum
suae alligatus ecclesiae liberum non habeat sine nostra permissione
volatum, electionem de ipso factam, tanquam contra canones minus licite
attentatam, de fratrum nostrorum consilio duximus irritandam, quum eligi
nullo iure potuerit, sed potius postulari. Volentes tamen quantum cum
Deo possumus vestris desideriis concurrere benigno favore dilectis
filiis subdiacono et B. Capellano nostris, apostolicae sedis legatis,
duximus iniungendum, ut et vota vestra circa ipsum exquirant, et
personae merita vice nostra examinent diligentes, eundem ad nos cum
literis suis veritatem continentibus destinando, ut si idoneus repertus
fuerit, disponente Domino, et ipsi in ecclesia et ecclesiae vestrae
utiliter provideatur in ipso.

 DE ELECTIONE ET ELECTI POTESTATE.



Ecclesiae collegiatae non debet provideri de praelato per collationem
seu provisionem, sed per electionem canonicam fiendam per ipsum
collegium. H. d. Abbas.

Lucius Papa.

Nullus in ecclesia, ubi duo vel tres fratres fuerint in congregatione,
nisi eorum electione canonica presbyter eligatur, et eisdem convocatis,
et parochianis, atque in unum consentientibus. Si vero aliter quis
ecclesiam adeptus fuerit, eo, quod per cupiditatem illam acquisierit,
atque contra canonicae regulae disciplinam egerit, expellatur.



Electus ad clamorem populi, non debet per superiorem confirmari.

Ex concilio Sardicensi.

Osius episcopus dixit: Si quis ita temerarius exstiterit, ut fortasse
talem excusationem afferens, asseveret, quod literas populi acceperit,
quum manifestum sit potuisse plures eorum qui sinceram fidem non habent,
praemio et mercede corrumpi, ut clamarent in ecclesia, et ipsum petere
viderentur episcopum, omnino fraudes has damnandas esse arbitror ita, ut
nec laicam in fine communionem, nisi de hoc poenituerit, talis accipiat.
Si vero omnibus placet, statuite. Synodus respondit: Placet.



Electio canonica confirmanda est; debet tamen superior ante
confirmationem inquirere de conversatione et vita electi, ubi fuit
conversatus.

Gregorius III.

Postquam [is, qui ad episcopatum Surrentinae civitatis electus fuerat,
aptus nobis visus non est, Amandum presbyterum oratorii S. Severini,
quod in castro Lucullano situm est, elegerunt. Ea propter experientiae
tuae praecipimus, ut eundem presbyterum excusatione postposita sub omni
ad nos studeat festinatione transmittere, quatenus] Confirmationem
petentium desideria, [cum Christi auxilio,] si nihil est, quod electum
impediat, impleantur. Cuius vita vel actus, quia melius possunt illic,
ubi [diu] est conversatus, cognosci, inquirantur ibidem. [Et si nulla etc.]



Electo in archiepiscopum sedes apostolica pallium non tradet, nisi prius
praestet fidelitatis et obedientiae iuramentum.

Paschalis Panormitano Archiepiscopo.

Significasti, frater carissime, reges et regni maiores admiratione
permotos, quod pallium tibi ab apocrisariis nostris tali conditione
oblatum fuerit, si sacramentum, quod a nobis scriptum detulerant,
exhiberes. In pallio, frater, plenitudo conceditur pontificalis officii,
quia iuxta sedis apostolicae et totius Europae consuetudinem ante
acceptum pallium metropolitanis minime licet aut consecrare episcopos,
aut synodum celebrare. Mirentur in hac causa et Dominum nostrum Iesum
Christum, qui, quum ovium suarum curam Simoni Petro committeret,
conditionem posuit, dicens: "Si diligis me, Simon Petre, pasce oves
meas." Si conscientiarum factor et cognitor secretorum conditione hac
usus est, nec semel tantum, sed et secundo, et usque ad contristationem:
qua nos sollicitudine, qua provisione oportet tantam ecclesiae
praelationem, tantam Christi ovium curam imponere fratribus, quorum
conscientias non videmus? illis maxime, quos nullo usu novimus, quorum
dilectionem penitus ignoramus? Aiunt omne iusiurandum in evangelio a
Domino Deo esse prohibitum, nec ab [ipsis] Apostolis post Dominum, nec
in conciliis inveniri posse statutum. Quid est ergo, quod idem Dominus
subsequenter ait: "Quod amplius est, a malo est?" Hoc enim amplius ut
exigamus, malum nos illo permittente compellit. Nonne malum est ab
ecclesiae unitate et a sedis apostolicae obedientia resilire, et nonne
malum est contra [sacrorum] canonum statuta prorumpere? Quod quam multi
etiam post sacramentum praestitum praesumpserunt? Nonne praedecessor
tuus praeter Romani Pontificis conscientiam damnavit episcopum? Quibus
hoc canonibus, quibus hoc conciliis legitur esse permissum? Quid super
episcoporum translationibus loquar, quae apud vos non auctoritate
apostolica, sed nutu regio praesumuntur? Propter haec mala et alia
evitanda huiusmodi iuramentum exigitur. Cur autem Dominus iuramentum
prohibuerit, Apostolus Iacobus manifeste adiiciens docet, ut non sub
iudicium incidatis, ne quisquam, sicut et Augustinus exponit,
assiduitate iurandi ad periurium per consuetudinem dilabatur. Quapropter
iuratione [quis] non utatur, nisi necessitate, quum videt pigros homines
esse ad credendum quod eis utile est credere, nisi iuratione firmetur.
Hoc nimirum malo ac necessitate compellimur iuramentum pro fide, pro
obedientia, pro unitate requirere. Porro pro auditorum diffidentia
Apostolum Paulum iurasse, ipsius epistolae testantur. Aiunt in conciliis
statutum non inveniri, quasi Romanae ecclesiae legem concilia ulla
praefixerint, quum omnia concilia per Romanae ecclesiae auctoritatem et
facta sint, et robur acceperint, et in eorum statutis Romani Pontificis
patenter excipiatur auctoritas. [Nonne in Chalcedonensis concilii
actione decima sexta slatutum est, ante omnia quidem primatus honorem
praecipuum secundum canones antiquae Romae reverendissimo archiepiscopo
conservari? Itaque quod censuerunt rex et magnates a supradicta
sacramenti conditione te quiescere, videturne vobis iudicium
evangelicum? Videturne primatus nostri honor praecipuus? Numquid animo
cecidit illa sententia Domini: non est discipulus super magistrum?
Numquid Hungarico principi dictum est: et tu conversus confirma fratres
tuos? Numquid haec nos commodi nostri profectione requirimus, et non
unitatis catholicae statuimus firmamentum?] Possunt apostolicam sedem
contemnere, possunt adversum nos calcaneum elevare, datum a Deo
privilegium evertere vel auferre non possunt, quo Petro dictum est: "Tu
es Petrus, et super hanc petram aedificabo ecclesiam meam, et tibi dabo
claves regni coelorum." Quibus tamen quatuor conciliorum decretis dandi
pallii modus praescriptus est, et professionis vel obedientiae ordo
sancitus [est]. Quum igitur a sede apostolica vestrae insignia
dignitatis exigitis, quae a beati Petri tantum corpore assumuntur,
iustum est, ut vos quoque sedi apostolicae subiectionis debitae signa
solvatis, quae vos cum beato Petro tanquam membra de membro habere, et
catholici capitis unitatem servare declarent. In quibus a
praedecessoribus nostris ea est adhibita moderatio, ut nihil iniuriosum,
nihil difficile sit appositum, quod non etiam praeter exactionem nostram
ab omnibus debeat Episcopis observari, qui sub Apostolorum Petri et
Pauli obedientia decreverunt, et unitate persistere. Numquid non ultra
vos Saxones, Danique consistunt? Et tamen eorum Metropolitani et idem
iuramentum asserunt, et legatos sedis Apostolicae honorifice tractant,
et in suis necessitatibus adiuvant et Apostolorum limina per legatos
suos non tantum per triennium sed annis singulis visitant. [Ita te etc.].



Si schismaticus ad unionem ecclesiae reversus, eligitur in episcopum,
electio non tenet, sed ex dispensatione potest confirmari.

Alexander III. Petro Presbytero cardinali apostolicae sedis Legato.

Quia diligentia tua per dilectum filium nostrum S. a nobis sollicite
requisivit, an electionem electi, qui nuper abiurato scismate ad
unitatem ecclesiae et devotionem nostram rediit, debeas confirmare: id
tibi duximus respondendum, quod, si a schismatico nullum ordinem
susceperit, et eius electio unanimiter et concorditer secundum formam
canonum fuerit celebrata, eum, dummodo alia non impediant, dispensative
permittimus confirmari, mandantes, ut eum facias a catholicis episcopis
suffraganeis Aquilegiensi ecclesiae in episcopum ordinari, salva tamen
debita iustitia et reverentia eiusdem ecclesiae, quum ad catholicam
redierit unitatem.



Electus in Romanum Pontificem a duabus partibus cardinalium, nulla
exceptione obstante est Papa; electus autem a minori numero gerens se
pro Papa, incidit una cum sibi adhaerentibus in poenas hic contentas.

Idem in concilio Lateranensi.

Licet de vitanda discordia in electione Romani Pontificis manifesta
satis a praedecessoribus nostris constituta manaverint, quia tamen saepe
post illa per improbae ambitionis audaciam gravem passa est ecclesia
scissuram: nos etiam ad malum hoc evitandum de consilio fratrum
nostrorum et sacri approbatione concilii aliquid decrevimus adiungendum.
Statuimus ergo, ut, si forte, inimico homine superseminante
zizaniam, inter cardinales de substituendo summo Pontifice non poterit
esse plena concordia, et duabus partibus concordantibus pars tertia
concordare noluerit, aut sibi alium praesumpserit nominare, ille absque
ulla exceptione ab universali ecclesia Romanus Pontifex habeatur, qui a
duabus partibus concordantibus electus fuerit et receptus. Si quis
autem de tertiae partis nominatione confisus, quia de ratione esse non
potest, sibi nomen episcopi usurpaverit, tam ipse, quam ii, qui eum
receperint, excommunicationi subiaceant, et totius sacri ordinis
privatione mulctentur ita, ut viatici etiam eis, nisi tantum in ultimis,
communio denegetur, et si non resipuerint, cum Dathan et Abiron, quos
terra vivos absorbuit, accipiant portionem. Praeterea si a
paucioribus quam a duabus partibus aliquis electus fuerit ad apostolatus
officium, nisi maior concordia intercesserit, nullatenus assumatur, et
praedictae poenae subiaceat, si humiliter noluerit abstinere. Ex hoc
tamen nullum canonicis constitutionibus et aliis ecclesiis praeiudicium
generetur, in quibus debet maioris et sanioris partis sententia
praevalere, quia quod in eis dubium venerit superioris poterit iudicio
diffiniri. In Romana vero ecclesia speciale aliquid constituitur, quia
non poterit ad superiorem recursus haberi.



Electio ad episcopatum fieri debet de digno scientia, moribus et aetate,
et quod habeat trigesimuro annum completum, et sit de legitimo
matrimonio natus. Hoc dic. usque ad  Quum vero. ñ Beneficia electi
in episcopum vacant per confirmationem, adeptionem possessionis, et
consecrationem secutam, vel postquam praefixum tempus ad petendam
consecrationem lapsum fuerit. Hoc dic. usque ad  Inferiora. Abbas
Siculus. ñ In dignitatibus et officiis citra episcopatum ac curatis
beneficiis debet assumendus vigesimum quintum annum attigisae, et alias
esse idoneus scientia et moribus; et si non est in ordine requisito,
debet se facere promoveri in proximis temporibus; alias monitus non
parens privatur beneficio, non obstante appellatione, nisi ex causa
legitima excusetur. Hoc dic. usque ad  Clerici. Abb. Siculus. ñ Eligentes indignum contra formam huius c. privati sunt pro prima vice
potestate eligendi, et idem in collatore; et defectum capituli supplet
episcopus, et e converso. Et si capitulum negligit, fit devolutio ad
metropolitanum. Hoc dic. usque ad finem.

Idem in eodem.

Quum in cunctis sacris ordinibus et ecclesiasticis ministeriis sint et
aetatis maturitas, et gravitas morum, et literarum scientia inquirenda,
multo fortius in episcopo haec oportet inquiri, qui ad curam aliorum
positus in se ipso debet ostendere, qualiter alios in domo Dei oporteat
conversari. Ea propter, ne quod de quibusdam pro necessitate temporis
factum est trahatur a posteris in exemplum, praesenti decreto statuimus,
ut nullus in episcopum eligatur, nisi qui iam trigesimum annum aetatis
exegerit, et de legitimo matrimonio sit natus, qui etiam vita et
scientia commendabilis demonstretur. Quum vero electus fuerit, et
confirmationem electionis acceperit, et ecclesiasticorum bonorum
administrationem habuerit, decurso tempore de consecrandis episcopis a
canonibus diffinito, is, ad quem spectant beneficia, quae habebat, de
illis disponendi liberam habeat facultatem. Inferiora etiam
ministeria, ut puta decanatum, archidiaconatum, et alia, quae curam
animarum habent annexam, nullus omnino suscipiat, sed nec parochialis
ecclesiae regimen, nisi qui iam vigesimum quintum annum aetatis
attigerit, et scientia et moribus commendandus exsistat. Quum autem
assumptus fuerit, si archidiaconus in diaconum, et decanus et reliqui
admoniti non fuerint praefixo a canonibus tempore in presbyteros
ordinati, et ab illo removeantur officio, et aliis conferatur, qui et
velint et possint illud convenienter implere. Nec prosit eis
appellationis refugium, si forte in constitutionis istius
transgressionem per appellationem voluerint se tueri. Hoc sane non solum
de promovendis, sed etiam de his, qui iam promoti sunt, si canones non
obsistant, praecipimus observari. Clerici sane, si contra formam
istam quemquam elegerint, et eligendi tunc potestate privatos, et ab
ecclesiasticis beneficiis triennio noverint se [esse] suspensos. Dignum
est enim, ut quos Dei timor a malo non revocat ecclesiasticae saltem
coerceat severitas disciplinae. Episcopus autem si contra haec fecerit
aut consenserit fieri, in conferendis praedictis officiis et beneficiis
potestatem [suam] amittat, et per capitulum, aut per metropolitanum, si
capitulum concordare nequiverit, ordinetur.



Compromittentes super electione tenentur recipere electum a
compromissario, si est idoneus.

Idem Ravennati Archiepiscopo.

Causam, quae inter moniales sanctae Margaretae super discordia et
dissensione electionis, quam fecerunt, agitari dignoscitur, experientiae
tuae iam pridem commisimus terminandam. Verum quoniam ipsa causa in
tantum protrahitur, et nondum, sicut accepimus, processisti, et
periculosum et damnosum est monasterio, quod causa ipsa in tantum
protrahitur, fraternitati tuae per apostolica scripta mandamus, quatenus
infra XL. dies, vel duos menses ad plus, secundum tenorem aliarum
nostrarum literarum in eadem causa procedas, ita videlicet, quod si
sorores ipsae in episcopum electionem contulerint, promittentes, quod
illam, quam episcopus eis provideret, reciperent, ipsam, quam episcopus
illis providerit, facias ab eis, appellatione remota, si tamen exsistat
idonea, in suam recipi abbatissam. Si autem in causa procedere non
poteris, dilectis filiis I. basilicae duodecim Apostolorum, presbytero
Cardinali, Apostolicae sedis Legato et Priori S. Victoris ex parte
nostra significes, ut in eadem causa procedant, et eam debito fine
decidant.



Electus ante confirmationem beneficia conferre vel aliter administrare
non potest.

Idem Wigorensi Episcopo.

Nosti, sicut vir prudens et sapiens, quomodo dilectus filius noster G.
Linconensis electus concedendi honores vel praebendas, aut alias
disponendi de rebus ecclesiae, quum sua non sit electio confirmata, non
habeat facultatem. Inde est, quod fraternitati tuae per apostolica
scripta praecipiendo mandamus, ut praedicto electo ex parte nostra non
differas arctius inhibere, ne archidiaconatum de Norantine, vel
praebendam, quam W. eiusdem loci archidiaconus tenuit, alicui conferre
praesumat. Et si eundem archidiaconatum vel praebendam cuiquam, quod non
arbitramur, concessit, Mandamus igitur, quatenus ei auctoritate nostra
praecipias, ut concessionem suam quam citius, omni contradictione et
appellatione cessante, si quam fecit de praedictis, studeat revocare.
[Quodsi distulerit etc.]



Electio facta post appellationem, et prima non cassata, et contra
privilegia ecclesiae, cassanda est.

Idem.

Consideravimus, quod electio Ioannis Frontini post appellationem ad nos
interpositam et contra tenorem privilegiorum ecclesiae vestrae fuerit
celebrata. Perpendimus etiam, quod electio B. post illam qualemcunque
electionem non cassatam, nec non et post appellationem, per quam ad suum
statum omnia debent reduci, facta fuit, et illata violentia, quanquam
rex penitus inficietur, violentiam aliquam in hoc de assensu vel
conscientia sua unquam perpetratam fuisse. Quapropter nos utriusque
electionem de communi fratrum nostrorum consilio omnino cassamus, et
vobis in aliam personam idoneam et honestam conveniendi liberam
tribuimus facultatem; ita tamen, quod utrique praedictorum fama sua non
minus propter hoc integre conservetur, et quod in aliis ecclesiis
possint, si Deus dederit, ad dignitatem promoveri. Vobis autem liceat
praeter istam ecclesiae vestrae ordinationem in eorum alterum, si
voluntas fuerit, iterum convenire, et eum vobis in abbatem atque
magistrum canonice providere.



Metropolitanus confirmatus, licet nondum receperit pallium, potest suum
suffraganeum consecrari facere.

Idem.

Suffraganeis alicuius metropolitani, ad mandatum ipsius metropolitani,
post confirmationem electionis suae, etiamsi pallium non receperit,
licitum est aliquem electum, qui ad eius iurisdictionem pertinet,
consecrare, et metropolitano aegritudine laborante vel alias praepedito,
post susceptionem pallii, et etiam ante si eius est electio confirmata
suffraganei sui ad mandatum ipsius possunt electo munus consecrationis
conferre.



Is, cuius electio fuit cassata, non vitio personae, sed electionis modo,
iterum eligi potest; secus, si vitio personae.

Clemens III.

Super eo vero, quod quaerere voluisti, si alicuius electione cassata
idem ad alterius ecclesiae regimen electus fuerit, an eius electio
debeat confirmari, hoc tuam volumus discretionem tenere, quod, si prior
electio non vitio personae, sed modo electionis cassatur, promotionem
eius in eadem etiam ecclesia, nisi forte simoniacae pravitatis aliquid
intercessisse constiterit, non debeat impedire.



Non professus potest postulari in abbatem, si ex aliqua bona causa fiat
talis postulatio. Hoc dic. secundum lecturam, quae est magis singularis.

Coelestinus III.

Quum monasterium de Pellicia in tuo situm episcopatu, ad eam
dissolutionem devenerit, sicut tuarum literarum insinuatio patefecit,
quod fratres eiusdem domus observantiam religionis et ordinem
abiecerunt, et, bonis eius dilapidatis atque consumptis, ad eligendum
sibi abbatem de ipsius ecclesiae gremio non potuerunt hactenus
convenire, ad tuae tamen admonitionis et exhortationis instantiam in
unum convenientes, in quendam, qui cum fratribus suis in eremo est
laudabiliter conversatus, boni testimonii virum unanimiter consenserunt,
et eum in abbatem totis desideriis postulantes, eius subiici disciplinis
et habitui postulabant. Tu vero postulationi eorum de prudentum et
discretorum virorum consilio praebuisti assensum, et humiliter
postulasti eandem ordinationem a sede apostolica confirmari. Nos autem
petitioni tuae facorem nostrum et assensum liberaliter impertientes
ordinationem ipsam, sicut facta est canonice, confirmamus et praesentis
scripti patrocinio communimus. [Super eo vero etc. (cf. c. 1. de
confessis II. 18)]



Electio debet esse in libertate eligentium, nec valet contraria consuetudo.

Idem.

Quum terra, quae funiculus hereditatis Domini censebatur (Et infra:)
Sicut autem ex quarundam literarum tenore pluriumque relatione
accepimus, quidam olim in electionibus pravae consuetudinis morbus
irrepsit, ut videlicet, quum alicuius praelati electio debet celebrari,
conventus, ad quem pertinere dignoscitur, duas personas nominet latenter
auribus patriarchae vel principis exprimendas, ut sic illarum alterius
eligendae, vel totius electionis penitus irritandae idem patriarcha vel
princeps plenariam habeat facultatem. Quia igitur hoc redundat in
gravamen et perniciem ecclesiasticae libertatis, praescriptam
consuetudinis pravitatem sancimus penitus abolendam, statuentes, ut
forma electionis canonicae in omnibus conventualibus ecclesiis
observetur, videlicet, ut, quum debet ecclesiae consuli pastoris
regimine destitutae, electores in unum locum, in quo fuerit electio
celebranda, conveniant, et invocata Spiritus sancti gratia personam
solemniter nominent, in qua omnes, vel [maior] pars sanioris consilii
potuerint convenire, et ea sine ullius contradictione, dummodo persona
idonea fuerit, et electio sine simoniaca pravitate celebrata, ad illius
regimen ecclesiae admittatur. Quod si in persona fuerit vel in
electionis modo peccatum, tamdiu electores in electione diligentiam
inquisitionis apponant, donec secundum praescriptam formam vacanti
ecclesiae de persona idonea valeant providere. Quo facto non prohibemus,
quin regis seu patriarchae, qui pro tempore fuerit, requiratur assensus;
sed propter hoc ipsam electionem nolumus impediri.



Per confirmationem electionis non transfertur potestas exercendi ea,
quae sunt ordinis. Illa enim transferuntur per consecrationem. Abbas.

Idem.

Transmissam dudum, sicut insinuare curasti, ad nostram audientiam
quaestionem, tua nunc dilectio replicavit. Quaesivisti, quid faciendum
sit tibi super eo, quod clerici tuae dioecesis, quum pro suis excessibus
suspensionis, vel interdicti, vel excommunicationis sententia
percelluntur, parvipendentes eam, dimittunt ecclesias, et transferunt se
ad mercimonia laicorum; nonnulli quoque ipsorum habitu clericali
postposito vestes induunt laicales, et sicut laici mercatores se
turpibus quaestibus implicantes, consimilium sibi laicorum manus
associant, et correctionem ecclesiasticam per contemptum eludunt,
dicentes, quod potestatem non habeas eos, nisi tibi specialiter
apostolica sedes indulserit, corrigendi? Respondemus igitur, quod, si
quando tales repereris, si commoniti noluerint a tam turpibus actibus
revocari, et de contemptu satisfacientes plenarie ad clericale schema
redire, tu eos auctoritate nostra suffultus excommunicationi
appellatione cessante subiicias, faciasque eos arctius ab omnibus
evitari, donec reatum suum congrua satisfactione diluerint, praesertim
si qui eorum in sacris sunt ordinibus constituti. Etiam haec sine
speciali mandato exsequi posses, quum ex quo electionis tuae
confirmationem accepisti, de talibus et consimilibus, praeter ea, quae
maioris inquisitionis discussionem exigunt, et ministerium
consecrationis desiderant, quod iustum est et ecclesiasticae convenit
utilitati statuendi habeas liberam facultatem.



Qui electioni de se factae renunciat appellare nequit ad impediendam
electionem alterius. Et electio, quae est a suspensis celebrata, non tenet.

Innocentius III. de Cella sancti Petri et Mutinensi Abbatibus.

Quum inter dilectum filium R. seniorem, et R. iuniorem super abbatia
Scaphusensi quaestio verteretur, eis in nostra praesentia constitutis
dilectos filios G. SS. Cosmae et Damiani, et G. S. Mariae in Aquiro
diaconos cardinales dedimus auditores, in quorum praesentia [pro R.
seniore] fuerunt proposita [quae sequuntur. Quod quum H., quondam abbas
ipsius coenobii onus regiminis invito capitulo suo spontanee
resignasset, et ab obedientia sua monachos absolvisset, ipsi praedictum
R. seniorem, etiam dicto H. consentiente, sibique obediente cum aliis,
in abbatem unanimiter elegerunt. Postea vero electus dioecesano episcopo
praesentatus, munus ab eo benedictionis accepit, ecclesiam ipsam per
biennium et amplius sicut abbas proprius administrans. Verum quoniam
moniales S. Agnetis eiusdem villae, quae peccandi materiam iunioribus
monachis ministrabant, arctiori custodiae mancipavit, exinde occasione
inventa iuvenes monachi contra ipsum alios concitarunt, tanquam
praedicti H. resignatio minus canonica exstitisset. Quod audiens
episcopus antedictus ad locum accessit, causam dissensionis requirens,
et praedictum H. paterne redarguens, tanquam odii fomitem in ecclesia
seminasset, accepit ab eo, quod per ipsum talia non fiebant. Et quum
quidam de monachis ipso episcopo praesente se dicerent ab obedientia
praefati H. nullatenus absolutos, idem H. quod eos absolverat est
professus. Et ut omnem a se suspicionis materiam amoveret, cum
iureiurando vehementer asseruit coram episcopo antedicto, quod neque
illam nec aliam habere vellet ulterius abbatiam. Monachi vero post
recessum episcopi ad artes solitas nihilominus recurrentes, coram dicto
episcopo et capitulo Constantiensi adversus eundem R. controversiam
agitarunt, tanquam minus canonice dictus H. dimiserit abbatiam. Quum
dictus R. paratus esset de iustitia sua in continenti probare, monachi
defectum causae suae videntes, in nullo gravati sedem apostolicam
appellarunt, et per literas infra terminum appellationis per
subreptionem obtentas, contra ipsum R. per nuncios appellantem iniqua
sententia promulgata, eius fuit adversarius restitutus. Ipse vero R.
appellationem interpositam per nuncium prosequens, et termino constituto
commissionis literas ad certos iudices impetravit, ut quod occasione
prioris commissionis contra eum iudicatum fuerat ad statum debitum
revocato, et ei restituerent abbatiam, et a monachis sibi facerent
debitam reverentiam exhiberi. Sed monachis obstinatis et sibi obedire
nolentibus], ambae partes ad sedem apostolicam accesserunt, quibus a
bonae memoriae Coelestino Papa praedecessore nostro nos ipsi, dum in
minori eramus officio constituti, et dilectus filius noster Ioannes tt.
S. Stephani presbyter cardinalis, dati fuimus auditores. Et quum
utrimque coram nobis esset diutius allegatum, et eidem praedecessori
nostro per nos esset processus negotii declaratus, ipse bonae memoriae
Coelestinus praedecessor noster praedictum R. seniorem, sententiam cum
instantia postulantem, ad componendum coegit invitum; et sic abbatiae
renuncians, de manu eius custodiam et etiam prioratum recepit, ab eo,
dum viveret, sine quaestione qualibet possidendos. Cui ordinationi licet
consentiret invitus, domum tamen reversus, adversariis compositionem
ipsam nolentibus observare, non potuit quae [sibi] concessa sunt
obtinere, quin potius in eum, quod deterius est, manus iniecerunt postea
violentas. Sed adiutus ab illius loci hominibus et monachorum manus
evadens, ad appellationis subsidium convolavit. Interim vero dilectus
filius noster P. S. Mariae in Via lata diaconus cardinalis apostolicae
sedis legatus, ad partes illas accedens, pro iam dictis et aliis multis
excessibus et suspendit monachos, et monasterium interdixit. Ipsi vero
contempta sententia cardinalis divina promptius quam antea celebrarunt,
et in hac suspensione praedictus adversarius eius de medio est sublatus.
Quo comperto ad ecclesiam venit, et, quum vellet praedictae compositioni
parere, parte altera hoc nolente, ne ad electionem abbatis procederetur,
quousque quaestio inter eos finiretur, obicem provocationis obiecit; sed
monachi per omnia contumaces, et dictum R. iuniorem pariter eligentes,
ipsum benedicendum dioecesano episcopo praesentarunt, qui post
appellationem interpositam benedixit eum, et in ecclesia interdicta.
[Unde idem R. iterato ad sedem apostolicam accedens, a nobis literas
impetravit, ut quod post appellationem legitime interpositam perperam
fuerat a monachis attentatum ad statum debitum revocato, si constaret a
suspensis et interdictis electionem factam fuisse, denunciarent eam
penitus non tenere, super restitutione vero ipsius R. senioris et aliis,
quae utrinque ducerent proponenda, statuerent, appellatione remota, quod
ordo posceret rationis. Ceterum iudices delegati literis his receptis,
partes ad suam praesentiam citaverunt, et quum monachi per suggestionem
falsi probare vellent literas impetratas, iudicibus nolentibus ipsarum
probationem recipere, sedem apostolicam appellarunt. Delegati vero, quia
remota erat in literis appellatio, in causa nihilominus procedentes,
quum per depositiones testium eis de veritate negotii constitisset, pro
saepedicto R. seniore sententiam protulerunt, adiudicantes ei ecclesiam
memoratam. Petebat itaque quod factum erat ex delegatione apostolicae
sedis per nos obtinere debitam firmitatem, ut repressa contumacia
monachorum pacifica ipsius abbatiae possessione gauderet. Ceterum contra
eundem R. seniorem fuit ex parte altera taliter allegatum, quod, quum
dictus H. quondam abbas minus legitime resignasset, et monachi de
electione tractarent, senior R. fraude adhibita procuravit, quod, quum
vesperae cantarentur, et die sequenti esset electio celebranda, homines
burgi ad ecclesiam accedentes ipsum R. fere omnibus monachis
reclamantibus ibidem per violentiam intruserunt, Monachi vero postea
cognoscentes renunciationem praefati H. minime tenuisse, pariterque
pensantes, quod sub eius conversatione laudabili monasterium proficere
posset, ipsum tanquam abbatem proprium requirebant. Unde factum est,
quod post multas altercationes et commissiones factas tandem de
utriusque partis assensu commissio est obtenta, quod, si de informi
resignatione H. et inutili substitutione R. senioris constaret iudicibus
delegatis, R. remoto, saepe dicto H. restituerent abbatiam, et ita fuit
effectui mancipatum. Post haec ipso R. nihilominus murmurante, ambo
pariter ad praedecessoris nostri praesentiam accesserunt, qui, sicut iam
praemisimus, nos et praefatum presbyterum cardinalem eis tribuit
auditores, et tandem causa diutius actitata per eundem praedecessorem
nostrum de utriusque partis assensu fuit compositio taliter celebrata,
quod H. abbatiam, R. vero prioratum et custodiam obtineret, propter quod
ipsi H. obedientiam promisit. Sic ergo eis reversis ad propria,
praefatam compositionem idem R. coram dioecesano episcopo approbavit.
Sed ab ipso abbate postea requisitus tertio, si custodiam et prioratum
vellet habere, post trinam citationem veniens dixit, quod non per eum,
sed per Romanum Pontificem volebat habere praemissa, unde nullam
obedientiam ei voluit exhibere. Recedens igitur absque abbatis licentia,
quum extra monasterium moram faceret longiorem, ab ipso H. de fratrum
consilio fuit excommunicationis vinculo innodatus; et quum per longum
tempus non rediret ad monasterium, abbas dicta officia, consulentibus
fratribus, aliis assignavit, qui, quamdiu abbas vixit, ea pacifice
tenuerunt. Abbate vero defuncto, fratres convenerunt in unum, nonnullis
abbatibus et aliis viris religiosis praesentibus, qui ad defuncti
convenerant sepulturam, et R. iuniorem, seniore absente, in abbatem
unanimiter elegerunt, quem praesentatum sibi dioecesanus episcopus
confirmavit et benedixit. Consequenter vero senior R. ad praesentiam
nostram accedens, literas ad remotos per diaetas quatuor iudices et
suspectos monachis per mendacium impetravit, ad quos pars monachorum
ante aliquam citationem accedens, copia commissionis obtenta, literas
per falsi suggestionem proposuit impetratas pro eo, quod dicebatur in
eis, compositionem sibi non fuisse servatam, monasterium interdictum, et
se appellasse prius, quam R. iunior electus fuerit in abbatem, quae
falsa penitus asserebat. Tacuit etiam, se excommunicatum ab hoc abbate
defuncto, et alia quaedam, quibus expressis literas ipsas nullatenus
impetrasset. Quumque omnia, quae praemisimus, sufficienter probare
vellent, et iudices eorum probationes recipere, tanquam demandatum eis
non fuerit, recusarent, ipsi monachi ante ingressum iudicii appellarunt,
sicut ex depositionibus testium est probatum. Delegati vero nihilominus
procedentes, et recipientes testes partis adversae, seniorem R.
instituendum sententialiter decreverunt, quorum factum, tanquam iniquum,
irritari a nobis monachi suppliciter postulabant.] Quum autem quae
praemissa sunt et alia quaedam praefati cardinales nobis et fratribus
nostris prudenter et fideliter retulissent, Nos attendentes, quod ex
consensu compositionis receptae, quam praedecessor noster etiam
confirmaverat, ius, si quod sibi competierat, R. senior amisisset, ac
per hoc, ne monachi ad electionem procederent, de iure minime appellare
potuisset, quum, nisi quorum interest, audiri non soleant appellantes,
de consilio fratrum nostrorum appellationem illam dicimus legitimam non
fuisse. Unde per eam electio non potuit impediri. [Quia vero constitit
nobis, monachos ante litis exordium rationabiliter appellasse pro eo,
quod super falsi suggestione probationem nolebant admittere delegati, et
per consequentiam eo ipso, quod bene appellatum fuerat, iurisdictionem
iudicum exspirasse, quicquid ab eis est perperam attentatum, vel de
recipiendis ante litem contestatam testibus, vel de sententia proferenda
denunciamus sententialiter non tenere.] Sane quamvis dilecti filii P.
praepositus et capitulum Constantiense de interdicto, quod cardinalis
posuerat, in suis literis inseruerint, quia tamen per id, quod R.
iuniori dioecesanus episcopus munus benedictionis impendit, ei videtur
quod praemisimus obviare, unde vel scriptura facto, vel factum
scripturae praeiudicat, nec probatum fuit, licet obiectum, quod ab
interdictis electio fuerit celebrata, ipsam non potuimus irritare,
praesertim quum contra personam electi nihil fuerit intentatum. Ideoque
causam ipsam sub ea forma vobis duximus de consensu partium
committendam, ut, si constiterit, quod electio fuerit facta a suspensis,
ea omnino cassata ipsi monasterio, post satisfactionem condignam,
suspensionis et interdicti sententia relaxata, de persona idonea
consulatur. Alioquin ne utilitas monasterii retardetur, praemissam
electionem per vos appellatione remota volumus confirmari, et R.
iuniorem abbatiae pacifica possessione gaudere, [aliam vero etc. Dat.
Later. VII. Id. Apr. 1199.]



Si electus non habet sufficientem scientiam, vel ante confirmationem
administrat, eius electio cassari debet.

Idem Capitulo Pennensi.

Qualiter post obitum bonae memoriae Pennensis episcopi ecclesia vestra
vacante, receptis prius super electione facienda literis nostris,
primicerium vestrum vobis elegeritis in pastorem, vos tanquam auctores
electionis ipsius plenius cognovistis. Verum quoniam electus a vobis
ante confirmationem obtentam administrationi episcopatus se irreverenter
immiscuit, recipiendo tam a clericis quam a laicis iuramenta, non
attendens, quod secundum Apostolum nemo debet sibi honorem assumere, sed
qui vocatur a Deo tanquam Aaron, praecipue quia nec donum scientiae
pontifici conveniens fuerat assecutus, quum iuxta verbum dominicum: "Qui
fecerit et docuerit magnus vocetur in regno coelorum," postquam nobis
praesentastis eundem electum, sufficienti examinatione praemissa,
communicato fratrum consilio, electionem de ipso factam exigente
iustitia duximus irritandam, quicquid ex ea et ob eam factum est
denunciantes penitus non tenere. [Ne autem gregi etc. Dat. Lat. XI. Kal.
Oct. 1199.]



Si vocantur ad electionem non vocandi, valet electio facta eis non
exspectatis. H. dic. secundum lecturam communem.

Idem Capitulo Capuano.

Quum inter universas metropoles Capuana sit apostolicae sedi vicinior,
ad provisionem ipsius specialius adspiramus, talem ipsi personam
praefigi cupientes, quae sicut alios metropolitanos loci vicinitate, sic
et devotionis affectu praecellat, per quam et ipsa metropolis tam in
spiritualibus quam in temporalibus optatum suscipiat incrementum.
Intelleximus autem per dilectos filios I. et F. canonicos vestros, et
per literas, quas ad sedem apostolicam detulerunt, quod ad decanum et
alios canonicos vestros Panormi manentes, quum ex eorum parte fuisset
vobis per literas intimatum, ut ecclesiae Capuanae damna pensantes sic
tractaretis super electione substituendi pastorem, quod nullum deberetis
in eorum absentia nominare, quendam socium vestrum cum literis
destinastis, duodecim dierum terminum assignantes, infra quem post
receptionem literarum vestrarum iter arriperent redeundi, quamvis
ecclesiastica consuetudo non exigat, ut ad electionem pastoris canonici
tam remoti vocentur, et illi praecipue, qui longe antequam vos
metropolitani vestri obitum praesentialiter cognoverunt, quorum aliqui
post eius decessum ad Capuanam ecclesiam sunt reversi. Quia vero mora
longior est in electionibus valde suspecta, immo saepe damnosa,
discretioni vestrae per apostolica scripta mandamus atque praecipimus,
quatenus invocata Spiritus sancti gratia personam idoneam per electionem
canonicam concorditer assumatis ad regimen Capuanae ecclesiae,
consequenter ad audientiam nostram nuncios idoneos transmissuri, per
quos a nobis vice regia postuletis assensum, et apostolicae
confirmationis gratiam requiratis, attentius provisuri ut eo
discretionis et caritatis studio procedatis, quod nec in electione
vitium, nec in electo defectus valeat inveniri. Alioquin et factum
electionis revocaremus in irritum, et personas eligentium puniremus.



Non debet inspici, an post appellationem, sed an contra fuerit electio
celebrata. Et penes vocantes, quibus competit vocandi potestas, remanet
ius eligendi, si vocati venire contemnunt. Et ad officium confirmatoris
spectat examinare electum, etiam nemine opponente. Et nisi electus
doceatur, legitimae aetatis et literaturae, habetur pro non legitime
electo.

Idem Archi. et Capitulo Capuano.

Quum nobis olim de obitu [bonae memoriae archiepiscopi Capuani tam per
vestras literas quam nuncios constitisset, volentes, prout officii
nostri sollicitudo deposcit, in pastorem provideri celerius ecclesiae
viduatae, vobis dedimus in mandatis, ut electionem canonicam de persona
idonea faceretis, per quam in spiritualibus et temporalibus Capuana
ecclesia posset congrue gubernari. Vos autem mandatum nostrum
suscipientes humiliter et devote, statuto die in metropolitana ecclesia
convenistis, et, quum ad tractandum de facienda electione in capitulo
sederetis, et tu, fili archidiacone, hymnum ad invocandam Spiritus
sancti gratiam incepisses, dilectus filius M. archidiaconus Theatinus,
canonicus Capuanus, silentium indicens, sic ait: "Dominus Papa ut
faceremus canonicam electionem praecepit, et ego ne fiat, nisi canonica,
interdico, et ad ipsum vocem appellationis emitto." Quumque a quibusdam
vestrum quaesitum fuisset ab archidiacono memorato, quid intelligeret
per canonicam electionem, respondit, ut secundum decreta canonica nullus
in episcopum de aliena eligeretur ecclesia, dum in propria posset
idoneus inveniri. Et sic aliquantulo facto tumultu, quum tu, fili
archidiacone, hymnum iterum incepisses, ipse archidiaconus Theatinus cum
quibusdam complicibus suis chorum exivit, et coepit in quodam angulo
ecclesiae commorari, et vos hymnum in choro solenniter complevistis. Sed
quum post invocatam Spiritus sancti gratiam foret de electione
tractandum, unum presbyterum, et unum diaconum, et alium acolythum vicem
gerentem subdiaconi, qui etiam est cancellarius ecclesiae Capuanae, ut
vota singulorum seriatim perquirerent, elegistis. Qui universorum
perquirentes diligentius voluntates, vos omnes, qui ad eligendum in
capitulo remansistis, invenerunt in electione concordes, dilectum filium
R. subdiaconum et capellanum nostrum, filium dilecti filii nobilis viri
P. comitis Celanensis, unanimiter nominantes. Demum vero praedictum
archidiaconum, et qui cum eo exierant, per quosdam de vestris admonere
curastis, ut ad electionem accederent faciendam. Sed quum ipsi venire
penitus recusassent, et diceret idem archidiaconus, quod non ei
feceratis tantum honoris et gratiae quod vobiscum vellet in electione
facienda persistere, vos publicata electione vestra cantastis "Te Deum
laudamus," et pulsari fecistis cum solennitate companas, ut quod per vos
factum fuerat innotesceret civitati. Ad quarum sonitum quum universus
populus ad ecclesiam advenissent, et audissent, qualiter a vobis electio
fuerat celebrata, factum vestrum communiter approbarunt; et quidam
eorum, ut archidiaconum et alios, qui ab electione discordabant, ad
concordiam revocarent, multipliciter institerunt. Verum ipse
archidiaconus, ut proponitur, se tunc ipsi electioni minime consentire,
sed in nostra praesentia suum assensum ipsi velle praestare respondit,
quod etiam, sicut dicitur, saepe ac saepius in multorum praesentia
replicavit. Tu vero, fili archidiacone, cum multis de canonicis Capuanis
decretum electionis afferens, eligentium subscriptionibus roboratum, ad
nostram praesentiam accessisti, et, quum apud nos fuissetis aliquamdiu
commorati, tres canonici Capuara pro parte adversa post aliquot dies
nostro se conspectui praesentarunt. Vobis igitur et ipsis in nostra et
fratrum nostrorum praesentia constitutis, utrique partium praecepimus
dicere veritatem, et quantum quidem erat in narratione facti usque ad
exitum archidiaconi praedicti de choro, neutra partium discordabat.
Dicebant tamen clerici antedicti, quod multi, qui exierant cum
archidiacono, minis et terroribus fuerant inducti electioni a vobis
postmodum factae consentire. Quumque tam a vobis quam clericis illis
quaesiverimus diligenter, quot erant clerici Capuani, qui electioni
debuerant interresse, inventi non fuistis in responsione discordes, sed
tam vos quam ipsi certum super hoc numerum designastis. Et quum
quaereremus sollicite, quot exierant cum archidiacono Theatino, quum
appellationem opposuit, interpositae appellationi faventes, licet in hoc
a vobis praefati tres clerici discordarent, quod scilicet XII. vel XIII.
ad plus de canonicis ab electione facta proponerent dissentire, et vos
eos esse V. aut VI. solummodo diceretis, secundum tamen expressum a
vobis et ipsis canonicorum numerum tres partes et amplius erant in
electione concordes, si etiam praedictorum clericorum assertio vera
esset, quod scilicet XIII. canonici dissentirent. Quamquam autem, ut
praediximus, diligenter inquisivimus publice veritatem, ne tamen aliqua
videremur omittere, de quibus fides nobis erat plenior exhibenda, per
quosdam de fratribus nostris singulatim vos et ipsos clericos examinari
praecepimus, ut quisque vestrum coram ipsis plenius et securius
exponeret veritatem; qui non aliud, quam ante propositum fuerat,
invenerunt. Interrogati vero clerici antedicti, qui quosdam canonicorum
dixerant minis et terroribus ad consentiendum inductos, si viderunt
aliquibus quamlibet coactionem inferri, taliter responderunt, quod post
factam electionem audiverunt quosdam de canonicis aliis comminantes et
dicentes: "De civitate trecenti vocentur armati, et tunc apparebit, quis
electioni nostrae noluerit consentire." Sed licet hoc dictum fuerit, non
viderunt tamen propter hoc cum armis aliquem venientem, vel ipsis
coactionem aliquam intulisse.] Quum autem ex utriusque partis assertione
constaret, interpositam fuisse appellationem canonicam, quando ne fieret
electio, nisi canonica, secundum mandati nostri tenorem, ad nostram fuit
audientiam appellatum, videri poterat, quod post eam medio tempore nihil
debuit innovari, unde talis electio iudicanda erat irrita et inanis,
utpote post appellationem canonice interpositam attentata. Sed contra,
quum appellatum fuisset, non ut nulla electio fieret, sed ut fieret
canonica, si factum electionis canonice fuerit subsecutum, non utique
contra formam appellationis huiusmodi, sed magis secundum eam videbatur
esse processum, et ideo, licet post appellationem, non tamen contra
eandem fuit electio celebrata, propter quod non erat aliquatenus
irritanda. Nam quum duae partes et amplius electioni consenserint et
consentiant, licet cautum reperiatur in canone, ut tunc alter de altera
eligatur ecclesia, quum nullus in propria fuerit repertus idoneus, quia
tamen hoc in favorem introductum est clericorum, et cuique licet
renunciare iuri, quod pro se noscitur introductum, vos, qui duae partes
eratis et amplius, quum quod duae partes capituli faciunt totum facere
videatur, in hac parte iuri, quod pro vobis facere videbatur, renunciare
potuistis, et electionem de persona alterius ecclesiae celebrare,
praesertim quum illud decretum locum videatur habere, quando clericis
renitentibus et invitis per alicuius violentiam potestatis extraneus
ingeritur ex adverso, propter quod sequitur in decreto, ut sit facultas
clericis renitendi, si se viderint praegravari, et quos ingeri sibi
viderint ex adverso, non timeant refutare. Praeterea quum sedes
apostolica caput omnium ecclesiarum exsistat, et Romanus Pontifex iudex
sit ordinarius singulorum, quando de ipsa quis assumitur in praelatum
alterius, ei posse obiici non videtur, propter capitis privilegium, quod
obtinet plenitudinem potestatis, quod de alia ecclesia eligatur, quum a
capite membra reputari non debeant aliena. Item quum post appellationem
emissam, non ut non fieret electio, quia talis appellatio nulla foret,
sed ut fieret canonica, archidiaconus Theatinus cum suis fautoribus
chorum exiisset, et vos illos, ut interessent electioni faciendae
vobiscum, curassetis sollicite revocare, quoniam ad electionem faciendam
accedere noluerunt, alienos se fecisse videntur, propter quod electioni
a vobis iuxta formam mandati apostolici concorditer celebratae de iure
non posse contradicere videbantur, praesertim quum idem archidiaconus
postea requisitus responderit, quod in praesentia nostra vellet suum ei
praebere consensum. Et ideo quum secundum statuta concilii Lateranensis
appellatione remota semper id debeat praevalere, quod a pluribus et
sanioribus fuerit ordinatum, nisi forte a paucioribus et inferioribus
aliquid rationabile obiectum fuerit et ostensum, a vobis celebrata
electio, tanquam a maiori et saniori parte, non obstante contradictione
vel appellatione paucorum, debebat et poterat rationabiliter confirmari,
quum id, quod obiectum exstitit et ostensum, rationibus praemissis
appareat rationabile non fuisse. His igitur et aliis allegatis, quanquam
contra personam illius, quem elegistis, nihil unquam dictum fuerit vel
obiectum, quia tamen iuxta verbum Apostoli, dicentis: "Nemini cito manum
imponas," debemus attendere diligenter ad ea, quae circa personam
inquirenda fuerant, duximus ex officio nostro, sicut decuit,
procedendum. Et quidem, quum tria sint in persona electi praecipue
inquirenda, videlicet aetas legitima, morum honestas, et literatura
sufficiens, licet de honestate morum, tanquam ei, qui nobiscum est
aliquamdiu laudabiliter conversatus, possimus ipsi laudabile testimonium
perhibere, Illius quoque literaturae, licet non eminentis, tamen
convenientis electus exsistit, ut pro defectu scientiae, sicut plenius
intelleximus ab his, qui eum melius cognoverunt, ab electione non
deberet excludi. De legitima tamen aetate scire plene non potuimus
veritatem, de qua nec vos, ut accepimus, aliquid cogitastis, quia, quum
a multis, cuius aetatis exsisteret, curaverimus indagare, a nemine
unquam audivimus, quod annum aetatis tricesimum attigisset. Quum autem
secundum praedicti statuta concilii nullus debeat in episcopum eligi,
qui tricesimum aetatis non egerit annum, licet senectus venerabilis sit
non diuturna, nec annorum numero computata, sed cani hominis sint sensus
eius, et aetas senectutis vita immaculata, quia tamen post illa tria,
quae Salomon asserit difficilia, quartum quasi reputet impossibile, viam
videlicet viri in adolescentia sua, tanquam investigari non possit: Nos
ecclesiae pariter et personae providere volentes, et tam rationes quam
canones observare, habito super hoc cum fratribus nostris diligenti
tractatu, quia propositum vestrum providum intelleximus, et ideo propter
urgentem necessitatem et evidentem utilitatem ecclesiae Capuanae, quam
in hac parte potius approbamus, volumus ipsum firmiter perdurare,
praefatum subdiaconum nostrum de communi fratrum nostrorum consensu
vobis in procuratorem concedimus, liberam administrationem ei tam in
temporalibus quam in spiritualibus committentes. [Quapropter etc. Dat.
Laterani. 1220.]



Illegitimus potest postulari, non autem eligi, et electores, nisi
probaverint, illum ignoranter elegisse, incidunt in poenas Lateranensis
concilii.

Idem Cantuariensi Archiepiscopo.

Innotuit nobis olim tam per tuas literas, quam quorundam suffraganeorum
tuorum et dilectorum filiorum prioris et conventus Wigorniensis
ecclesiae, quod, Vigoriensi ecclesia destituta pastore, dicti prior et
conventus eiusdem dilectum filium magistrum M. archidiaconum Eboracensem
in episcopum unanimiter elegerunt, cuius, quum eius tibi fuisset electio
praesentata, confirmationem usque in adventum ipsius, qui absens
eligebatur et inscius, distulisti; qui tandem, quod factum fuerat
audito, ad praesentiam tuam devotus accessit, et praeter opinionem
omnium, qui nihil obstare credebant, quin statim concors et canonica
deberet electio confirmari, spontanea tibi et secreta confessione
monstravit, quod conscientia eius aliquantisper ex natalibus esset
laesa, et, quod ad tantae dignitatis apicem praeter indulgentiam sedis
apostolicae nollet aliquatenus promoveri, proposuit, etiamsi promoventem
benignum et facilem inveniret. Tu autem, sicut vir providus et
discretus, intellecta conscientia eius, noluisti protinus ad
confirmationem procedere, sed nobis rei seriem per tuas insinuans
literas, et per eas ipsius magistri merita et conscientiam commendasti;
capitulum autem eiusdem ecclesiae, quare per te fuisset electionis
confirmatio protelata, se ignorare, per literas suas nobis transmissas
exposuit, cuius electionem capitulum petiit per sedem apostolicam
confirmari, praesentato nobis electionis decreto subscriptionibus
eligentium roborato. Quidam autem suffraganeorum tuorum, quod per tuas
literas videbaris obscure aliquantulum innuisse, per suas literas in
aliquibus asseruerunt, eum fuisse filium cuiusdam militis, et ab eo ex
quadam ingenua et non coniugata susceptum. Interim vero idem quoque
magister ex insperato ad praesentiam nostram accessit, et quod nobis de
nativitate ipsius per literas aliquorum suffraganeorum tuorum fuerat
intimatum exposuit, et adiecit, quod nunquam pater eius habuerat uxorem,
sed matris eius virginitatis florem praeripuit quasi furtim, et ipsa
infra quadriennium a nativitate ipsius matrimonium non contraxit. Nos
ergo cum fratribus nostris habito super hoc diligenti tractatu, relectis
canonibus, quosdam invenimus, qui non legitime genitos promoveri vetant
ad officium pastorale, causam forte trahentes ex lege divina, per quam
spurii et manzeres usque in decimam generationem in ecclesiam Dei
prohibentur intrare. Invenimus etiam alios, qui undecunque genitos non
prohibent ad sacros ordines promoveri, dummodo sibi merita suffragentur,
asserentes, quod culpa parentum non est filiis imputanda. Et ad hoc
probandum inducunt, quod Dominus noster Iesus Christus non tantum ex
alienigenis, sed etiam ex adulterinis voluit commixtionibus nasci, qui
est sacerdos in aeternum secundum ordinem Melchisedech. Hi etiam
scripturae divinae videntur inniti, qua dicitur; "Filius non portabit
iniquitatem patris, et pater non portabit iniquitatem filii," per quam
antiquum videtur proverbium removeri, quod inter filios Israel dici
solebat: "Patres comederunt uvam acerbam, et dentes filiorum
obstupescunt." Quidam vero ad concordiam discordantia revocantes,
repugnantiam canonum praedictorum sopire quodammodo videbantur,
dicentes, quod illegitime geniti si religiose fuerint aut in coenobiis,
aut in canonicis conversati, a sacris ministeriis minime revocentur, et
inter illegitime genitos quidam asserunt eos solos a sacris officiis
prohibendos, qui paternam incontinentiam imitantur. Et hi quoque
videntur auctoritate divinae legis inniti, qua dicitur: "Ego sum Deus
zelotes visitans peccata patrum in filios usque in tertiam et quartam
progeniem in iis, qui oderunt me [gratis]," quasi dicat, in his, qui
circa me paternum odium imitantur. Verum canon concilii Lateranensis a
bonae memoriae Alexandro Papa praedecessore nostro editus in synodo
generali, primis concordans canonibus non solum tales vetat in episcopos
promoveri, verum etiam eligentibus talem personam poenam infligit, immo
ipso facto eandem poenam asserit incurrisse, ut secundum hoc canon latae
sententiae esse videatur, cuius tenor talis est: "Ne videlicet, quod de
quibusdam pro necessitatibus temporis factum est, in exemplum trahatur a
posteris, nullus in episcopum eligatur, nisi qui de legitimo matrimonio
sit natus," circa finem subiungens: "Clerici sane si contra formam istam
quemquam elegerint, et eligendi tunc potestate privatos, et ab
ecclesiasticis beneficiis triennio se noverint esse suspensos." Sane
praedictus canon, qui non per eum, qui canones non nosset antiquos, sed
[per] illum, qui plene noverat canonicas sanctiones, in concilio
multorum iurisperitorum est editus et ipsius approbatione concilii
roboratus, natis de non legitimo matrimonio omnem videtur in episcopos
promovendi aditum praeclusisse, quum id etiam ad consequentiam trahi
prohibeat, quod pro necessitate innuit prioribus temporibus esse factum,
licet nihil amplius quam necessitas dispensantem ad dispensationem
inducat. Praeterea electionem talium innuit nullam esse, dum in poenam
statuit electorum, ut tunc eligendi potestate se noverint privatos, quod
nihil esset, si tunc non occurreret electio facienda; quod fieri non
posset, priori electione seu etiam nominatione durante. Ex quo patet,
electionem huiusmodi per ipsum canonem irritatam. Quamvis autem canon
Lateranensis concilii, ab Alexandro praedecessore nostro editus, non
legitime genitos adeo persequatur, quod electionem talium innuit nullam
esse, nobis tamen per eum adempta non fuit dispensandi facultas, quum ea
non fuerit prohibentis intentio, qui successoribus suis nullum potuit in
hac parte praeiudicium generare, pari post eum, immo eadem potestate
functuris, quum non habeat imperium par in parem, sed ea tantum fuerit
mens ipsius, ut, quia ex eo, quod aliquando ex dispensatione pro
necessitate temporis factum fuerat, quidam gratiam in licentiam
extendentes, et inde sumentes exemplum, se licite credebant eligere
tales, et indifferenter huiusmodi eligebant, [quum] talia fieri
prohiberet. Unde gravem electoribus poenam inflixit. Deliberavimus tamen
cum fratribus nostris, utrum in tali casu et cum tali persona deberemus
misericorditer dispensare, vel iuris potius servare rigorem. Invenimus
enim, a bonae memoriae Urbano Papa praedecessore nostro in casu multo
difficiliori cum Cenomanensi dispensatum electo, qui fuerat filius
sacerdotis, et Legionensi episcopo, qui post consecrationem suam
humiliter fuerat et sponte confessus, quod fuisset ex matre non legitima
procreatus, quam pater, vivente uxore propria, cognovisset. Sed idem
Urbanus prohibuit, ne id quasi pro regula in poslterum ad consequentiam
traheretur. Videbatur enim, quod, quum cum illegitime natis fuisset
aliquamdiu dispensatum, et ex certa causa forsitan in posterum
dispensandum, in hac causa celerius deberet dispensatio indulgeri, illi
personae videlicet, quae minus imperfectionis, plus perfectionis
habebat. Multa enim in hoc casu dispensationem inducere videbantur,
literarum scientia, morum honestas, vitae virtus, et fama personae,
multipliciter a quibusdam etiam ex fratribus nostris, qui eum in scholis
cognoverant, approbatae. Faciebant etiam ad id non modicum concors
capituli Vigoriensis electio, petitio populi, assensus principis, votum
tuum, suffraganeorum suffragia, et humilis devotio confitentis, qui
sponte ac humiliter suum maluit confiteri reatum, quam laesa conscientia
thronum conscendere pastoralem. Habito ergo super hoc cum fratribus
nostris diligenti tractatu, intelligentes, Vigoriense capitulum eundem
magistrum non humiliter postulasse, sed improvide potius elegisse, quum
ad obtinendum dispensationis beneficium procedendum fuisset, non per
electionem inhibitam, sed per postulationem permissam, electionem ipsam
praedicti canonis auctoritate cassatam denunciamus irritam et inanem,
parcentes non modicum Vigoriensi capitulo, quod eis nec poenam
infligimus expressam in canone supradicto, nec probare cogimus
ignorantiam, quam allegant. Et quamvis post cassationem huiusmodi a
nobis a multis fuerit humiliter supplicatum, ut propter causas
praedictas dignaremur cum eo misericorditer dispensare, quum ad
dispensandum in talibus nullus se casus habilior posset afferre, quia
tamen praedicto capitulo liberam facultatem eligendi vel postulandi
volumus reservare, supplicationem huiusmodi, quae nomine capituli non
fiebat, quum non ad postulandam dispensationem, sed ad petendam
confirmationem ipsius capituli fuerint nuncii destinati, ad praesens non
duximus admittendam, decernentes irritum et inane quicquid super
ordinatione ipsius episcopatus ante susceptionem literarum nostrarum
fuerit attentatum. Volumus igitur et mandamus, quatenus per
Cantuariensem provinciam ex parte nostra facias districtius inhiberi,
ne, quod de multis in eadem provincia, quod sine pudore non dicimus,
inordinate noscitur esse factum, de cetero contra formam praescriptam
nullatenus attentetur. Quod si Vigoriense capitulum eundem magistrum
propter praerogativam meritorum ipsius duxerit postulandum,
postulationem ipsius apud sedem apostolicam praesentare procuret.



Non possunt electores in praeiudicium electi compromittere; sed, si
consenserit electioni suae vel consentire velit, non obstante laudo in
contrarium lato, est confirmandus, si aliud canonicum sibi non obsistat,
licet non sit de gremio illius ecclesiae, quamcunque ob causam a maiori
parte fuerit appellatum. Et in hoc ultimo est iste textus multum notabilis.

Idem Genuensi Archiepiscopo, et Placentino et Bobiensi Episcopis.

Quum inter dilectos filios canonicos Saonenses super electione
pontificis quaestio verteretur, eligentium votis in diversa divisis, ad
sedem apostolicam dilecti filii S. subdiaconus Saonensis et I.
procurator capituli accesserunt, quibus venerabilem fratrem nostrum I.
Albanensem episcopum et dilectum filium nostrum A. tit. S. Martini
presbyterum cardinalem dedimus auditores. Proposuit autem procurator
praedictus, quod singuli requisiti communi assensu in Hastensem
praepositum, excepto praedicto subdiacono, convenerunt, quo in sua
duritia permanente, aliorum consensus redactus fuit in scriptum publicum
consequenter. Ceterum pro parte altera fuit propositum ex adverso, quod,
quum septem essent canonici Saonenses, in capitulum se receperunt, de
futura electione pontificis tractaturi, ubi diversi a diversis nominati
fuere. Sed archidiacono, archipresbytero et praeposito dictum Hastensem
praepositum nominantibus, fuit a praefato S. fortiter obviatum,
asserente, ipsum morbo epileptico laborare, pro quo alia vice tanquam
inhabilis fuerat recusatus; nec ad aliam ecclesiam debere fieri
transitum, donec reperiretur idoneus in ecclesia Saonensi. (Et infra:)
Sed praepositus Saonensis spretis appellationibus interpositis
praepositum Hastensem elegit, obiiciente parte adversa, quod huiusmodi
electio propter appellationes interpositas et alia etiam obstacula non
teneret. (Et infra:) Sed et civitatem idem praepositus et alii omnes
egressi, exceptis presbytero et subdiacono saepedictis, secum sigillum
ignorantibus eis detulerunt, et ad Mediolanensem archiepiscopum
accedentes petierunt electionem, quam fecerant, confirmari, licet a solo
praeposito, et post appellationem facta fuisset. Sed quoniam indebitus
electionis processus archiepiscopo antea innotuerat, petitioni eorum non
annuens, quendam de fratribus suis ad investigandum electionis processum
Saonam direxit. Sed quum testes producerentur coram eo, et postularetur,
ut nuncium pariter ipsum procurarent, pars adversa iam dictum
archiepiscopum, altera vero sedem apostolicam invocavit. Sed quum ad
mandatum nuncii partes Mediolanum ivissent apostolus petiturae, ab
archiepiscopo, ut ad pacem redirent, fuerunt monitae diligenter, cuius
arbitrio praepositus se velle stare constanter asseruit, si hoc et ipsum
pars faceret adversa, quod deliberato consilio praefatus subdiaconus
repromisit. Post haec reversi ad propria, et demum ab archiepiscopo
evocati, archipresbyter pro parte altera de rato, ut dicebat, literis
praemunitus, ipse vero S. pro parte sua in Mediolanensem archiepiscopum
compromittere curaverunt, qui magistrum G. Modicensem canonicum eis
dedit in episcopum, et etiam confirmavit, quem in Saonensi ecclesia,
praesente clero et populo civitatis, adhibitis solennitatibus consuetis,
electum publice nunciarunt, cui archiepiscopus, praeposito sedem
apostolicam provocante, consecrationis manus distulit impertiri. (Et
infra:) Postquam igitur coram praefatis auditoribus fuit super his et
similibus diutius disputatum, qui nobis ea sufficienter ac fideliter
retulerunt, quoniam de ipsis nobis non potuit fieri plena fides, causam
ipsam vestro duximus examini committendam, Discretioni vestrae per
apostolica scripta mandamus, quatenus, quum constet, electionem de
praeposito memorato a maiori et saniori parte capituli celebratam etiam
et subscriptam, si dictus praepositus eidem electioni consenserit, ut
per mutuum consensum eligentium et electi quasi coniugale vinculum
spiritualiter sit contractum, nisi sufficienter sit ostensum, eundem
praepositum morbo epileptico laborare, super quo contra ipsum dicitur
appellatum, vos, non obstante appellationis obiectu, si qua forsan ex
aliis causis superius memoratis proponitur interposita, quum ex iis,
quae coram nobis allegata fuerunt, eas appellationes certa ratione
frivolas reputemus, electionem nostra freti auctoritate, sublato
cuiuslibet contradictionis et appellationis obstaculo, confirmetis
ipsius, non obstante, quod post talem electionem a praefato
archiepiscopo proponitur esse factum, etiamsi a partibus in eum fuerit
compromissum, quum electores a tali electione sic resilire nequiverint.
Quod si electores illius non compromiserint in archiepiscopum memoratum,
etiamsi dictus praepositus nondum electioni de se factae consenserit, eo
tamen consentire volente, dummodo a morbo sit immunis obiecto, vos
electionem ipsius nihilominus confirmetis.



Electus a maiori et saniori parte capituli, si est et erat idoneus
tempore electionis, confirmabitur; si autem erat indignus in ordinibus,
scientia vel aetate, et fuit scienter electus, electus a minori parte,
si est dignus, confirmabitur.

Idem Praenestino Episcopo, apostolicae sedis Legato.

Dudum ad audientiam nostram quaestione perlata, quod, vacante
praepositura Colocensis ecclesiae, in duo se vota eligentium
divisissent, causam iudicibus duximus committendam, quod auditis, quae
proponerentur hinc inde, si de partium procederet voluntate, definitivam
sententiam promulgarent; alioquin causam sufficienter instructam ad
nostram remitterent audientiam; statuentes partibus terminum
competentem, quo per se, vel idoneos responsales ad sedem apostolicam
accederent sententiam recepturae. Ipsi vero, mandatum apostolicum
fideliter exsequi cupientes, partes ad suam praesentiam convocarunt,
receperunt testes hinc inde productos, examinaverunt eligentium
conscientias, audiverunt allegationes utrinque. Et quoniam praepositus
sancti Georgii eorum sententiae se tandem asseruit nolle stare,
processum ad sedem apostolicam destinarunt, partibus festum beati
Michaelis tunc proximo venturum veniendi ad sedem apostolicam terminum
praefigentes, [quem praepositus SS. Apostolorum, allegans, quod terminus
tam prolixus dispendium ecclesiae generaverat, ad festum S. Servatii
breviavit.] Quumque nuncii praepositi sanctorum Apostolorum statuto
termino ad praesentiam nostram accessissent, praepositus sancti Georgii
nec venit, nec pro se misit idoneum responsalem. [Sed venerabilis frater
noster Coloniensis archiepiscopus eius absentiam excusavit, asserens eum
captum, arrepto itinere ad sedem apostolicam veniendi, a nobili viro W.
Iuliacensi comite detineri. Nos autem ne aliquid disponere in eius
praeiudicium videremur, per dilectum filium praepositum S. Gereonis et
B. concanonicum suum mandavimus ad festum Resurrectionis dominicae sub
peremptorio partem utramque citari. Qui, sicut ex literis ipsorum
accepimus, SS. Apostolorum praepositum viva voce, praepositum vero S.
Georgii per literas et nuncios pariter citaverunt; qui citatione recepta
se scripsit ad sedem apostolicam accessurum. Verum, quum nec ad
terminum, nec ultra terminum, etiam per VIII. hebdomades exspectatus
venerit, vel miserit idoneum responsalem, eum reputavimus contumacem,
eundem in expensas legitimas parti condemnantes adversae.] Visis
attestationibus et Gestis igitur iudicum diligenter inspectis,
invenimus, quod pro praeposito sanctorum Apostolorum auctoritas, pro
praeposito vero sancti Georgii numerus eligentium faciebat, quum primus
a quatuordecim, tum personis, tum canonicis, qui alios dignitate, aetate
et tempore praecedebant, secundus vero a viginti quatuor fuisset
electus. Obiiciebatur autem praeposito S. Georgii minor scientia,
defectus aetatis, et quod in minoribus erat ordinibus constitutus. Unde
quum praepositurae illi esset archidiaconatus annexus, nondum erat ei
dignitas conferenda, ratione cuius cogebatur infra praefixum a canonibus
spatium in diaconum promoveri. Proponebatur autem pro altero, quod vir
erat aetate, scientia et moribus commendandus. Unde meliori ducti zelo
propter hoc electores ipsius in eum se confessi fuerant convenisse; non
solum sui, sed quidam alterius etiam electores eum prudentiorem esse
praesertim in spiritualibus asserebant, quamvis alium magis utilem
maxime circa temporalia propter potentiam fuerint protestati. Quum autem
allegationes pro eodem praeposito sancti Georgii coram iudicibus ipsis
praepositae nobis non fuerint praesentatae, propter quod non potuimus
scire per nos, quid obiecerit, vel quid responderit ad obiecta, sicque
causa remissa non fuit sufficienter instructa, [tunc] ad diffinitivam
sententiam non duximus procedendum, sed decisionem causae ipsius
iudicibus commisimus sub hac forma, ut, vel si notorium esset, vel per
ea, quae iam dicta erant, constaret, quod praepositus S. Georgii
electionis tempore pateretur vel in ordinibus, vel in scientia, vel in
aetate defectum, qui eum iuxta canonum sanctiones impediret ad huiusmodi
officium promoveri, ei, sublato appellationis obstaculo, non obstante
ipsius absentia corporali, silentium imponentes, praeposito sanctorum
Apostolorum praeposituram adiudicarent eandem, et eum in possessionem
corporalem mittentes pacifica facerent possessione gaudere. Alioquin,
quum in eum non solum plures, sed duae paene partes convenerint, et
impedimentis cessantibus appareat, quod eum bono zelo elegerint,
praepositi sanctorum Apostolorum electione appellatione remota cassata,
electionem confirmarent ipsius, et ei facerent praeposituram assignari
praedictam, et de cetero tanquam praeposito responderi, [contradictores
etc. Dat. Lat. V. Id. Apr. 1203.]



Recipientes postulatum ad ecclesiam tanquam institutum vel
administratorem ante admissionem postulationis a superiore factam,
privati sunt potestate eligendi, et ad alios, licet pauciores,
devolvitur potestas eligendi; et si omnes privati sunt, devolvitur ad
Papam in ecclesiis cathedralibus. Hoc dic. secundum principaliorem
intellectum, qui magis congruit literae.

Idem Canonicis Maguntinensibus.

Bonae memoriae C. Maguntinensi archiepiscopo, episcopo Sabinensi, viam
universae carnis ingresso, quum vota vestra se in varia divisissent, et
quibusdam petentibus Wormaciensem episcopum quibusdam vero venerabilem
fratrem nostrum nunc archiepiscopum vestrum, tunc praepositum sancti
Petri Maguntinensis, sibi eligentibus in pastorem, dilectus filius
magister P. scholasticus Maguntinus cum quibusdam aliis pro illis, qui
Warmatiensem episcopum postularunt, procurator ad apostolicam sedem
accessit; pro aliis vero dilecti filii E. et R. clerici [Maguntini]
venerunt, quorum alter institutus fuit procuratur. Partibus igitur in
nostra praesentia constitutis, et eis in consistorio nostro diligenter
et sufficienter auditis, de fratrum nostrorum consilio venerabili fratri
nostro Praenestino episcopo, a sede apostolica legato, dedimus in
mandatis, ut, si eundem episcopum quoad temporalia vel spiritualia
recepisse constaret ecclesiam Maguntinensem, vel ministrasse in
temporalibus aut spiritualibus in eadem, prout obiectum fuerat ex
adverso, postulationem factam de ipso, sublato cuiuslibet appellationis
obstaculo, nunciaret irritam, de gratia nostra concedens eidem, ut
Warmatiensem sibi ecclesiam retineret. Nam de iure communi, quia praeter
auctoritatem nostram transire praesumpsit, utraque erat spoliandus, ut
[et] ea careret, quam concupivit avare, et ea, quam superbe despexit.
Quod si parere contemneret, utraque ipsum ecclesia denunciaret
auctoritate nostra privatum. Deinde inquireret de ipsius electione
archiepiscopi diligentius veritatem, et, si ei de vi, quam ipse et sui
metuebant, constaret, eo non obstante, quod post appellationem ad nos
interpositam fuerat in ipsius electione processum, quum alii, qui
appellationi ad nos interpositae, ne sine ipso ac sociis eius haberent
in electione processum, non duxerint deferendum, uti contra ipsum hac
exceptione non possent, quia frustra legis auxilium invocat qui
committit in legem, unde nec ab eis posse obiici videbatur, quod idem
esset a paucioribus secundum eorum assertionem electus, quum ipsi,
appellationem ad nos legitime interpositam contemnentes, et praeter
licentiam nostram recipientes episcopum memoratum, reddiderint se
indignos, electionem archiepiscopi, dummodo nihil obstaret de canonicis
institutis, sublato appellationis obstaculo confirmaret. Quod si nec
recepisse praefatam ecclesiam quoad spiritualia vel temporalia, nec in
spiritualibus vel temporalibus ministrasse constaret episcopum
memoratum, idem legatus audiret quae super postulatione ipsius et
electione archiepiscopi proponerentur hinc inde, testes utrinque
reciperet, et eorum depositionibus publicatis usque ad calculum
sententiae definitivae procedens, gesta omnia sub sigillo suo ad nostram
praesentiam destinaret, statuens partibus terminum competentem, quo
apostolico se conspectui praesentarent sententiam recepturi. Licet autem
essent notoria, quae contra dictum Wormaciensem episcopum et eius
fautores fuerant obiecta, praedictus tamen legatus ad maiorem cautelam
multos et magnos testes recepit, ex ipsius archiepiscopi parte
productos, qui super praedictis deposuere iurati. Unde ipse iuxta
mandati nostri tenorem procedens, postulationem factam de Wormaciensi
cassavit, et electionem archiepiscopi memorati, quamvis a paucissimis
celebratam, curavit auctoritate apostolica confirmare, ipsumque
ordinavit in presbyterum, et tandem in archiepiscopum consecravit. Ipse
autem humiliter ad nostram praesentiam accedens, suppliciter postulavit,
ut pallium sibi, videlicet insigne pontificalis officii, de consueta
sedis apostolicae benevolentia conferremus. Verum quidam simplex nuncius
ab adversariis eius ad sedem apostolicam destinatus ex eorum parte
apertas nobis cum sigillo pendente literas praesentavit, per quas iidem
significabant canonici, quod praedictus legatus corruptus pecunia
iniquam sententiam protulisset. Addebant etiam, quod Maguntini cives
pariter iuraverunt, quod eum nunquam haberent episcopum, et quod
universi clerici, paucis exceptis, suo favebant electo. Quum autem super
his coepissemus deliberare cum fratribus nostris, electioni eiusdem
archiepiscopi duo videbantur obstare, videlicet quod a paucissimis, et
post interpositam a se ipso appellationem videbatur electus. Nam quum
postulatio Warmaciensis episcopi fuerit praecedentis appellationis
ratione cassata, archiepiscopi electio debebat etiam ex eadem causa
cassari. Sed econtra, sicut superius est expressum, qui in appellationem
deliquerant, appellationem contra eundem archiepiscopum non poterant
allegare. Poterat quoque dici, quod, etsi post appellationem, non tamen
contra formam appellationis fuisset electus archiepiscopus saepe dictus,
quum appellaverit in hac forma, ne canonici Maguntiae residentes sine
ipso ac sociis suis haberent in electione processum. Nec nocet, quod
posset ex altera parte replicari; quia nec ipse et socii sui debuerant
procedere sine ipsis, quia ipsi appellationem apud nos interpositam
contemnendo reddiderant se indignos, et abusi fuerant iure suo. Unde,
quum in Lateranensi concilio de his, qui quasdam personas inhibitas
eligunt, sit statutum, ut eligendi tunc potestate privatos, et ab
ecclesiasticis beneficiis triennio noverint se suspensos, illis pro
longe maiori delicto tanquam indignis ab electionis potestate
cadentibus, penes eundem ac socios suos tantum ius remanserat eligendi.
Quare, si multo pauciores in ipsum quam convenerint convenissent,
intelligendum est tamen, quod omnes, qui tunc eligere poterant,
elegerunt eundem. Contra legati vero processum hoc facere videbatur,
quod non citatis Wormaciensi episcopo et eius fautoribus processisset.
Porro iuxta canonicas sanctiones excessus notorius examinatione non
indiget, et pro his, quae a iudice sunt acta, praesumitur, quod omnia
rite fuerint celebrata; quamvis et, quod citati non fuerint, non posset
de facili comprobari, quia negantis factum per rerum naturam nulla est
directa probatio, quum, etsi quilibet de se posset asserere, quod ad eum
citatio minime pervenisset, singuli tamen vestrum essent in suo
testimonio singulares. Ad ipsum quoque legatum, si voluissent, secure
potuissent procuratorem idoneum destinare, sicut [et] nuncium
destinarant, quemadmodum ex ipsorum ad nos directis literis comprobatur,
qui secure ad eundem legatum accessit, et ad propria remeavit, quum et
ipse legatus paratus fuerit securitatem omnimodam providere. Nec obest,
quod idem nuncius dicitur appellasse, quum appellationi renunciaverit,
et in commissione nostra, quam pars reportavit utraque, obstaculum
fuisset appellationis amotum. Sed nec apparebat etiam, qui contra factum
legati quicquam posset obiicere ac probare, quum non procurator
sufficiens, sed simplex ad nos contra praedictum archiepiscopum fuisset
nuncius destinatus. [Praeterea si appareret etiam, non esset aliquatenus
audiendus, quum adversarii eius per praesumptionem, contemptum et
blasphemiam audientia nostra se reddiderint indignos. Praesumptio enim
fuit, quod virum, pastorali praeditum dignitate, alteri ecclesiae
spirituali coniugio copulatum, praeter auctoritatem nostram contra
formam canonicam non solum eligere, sed recipere praesumpserunt.
Contemptus accessit ex eo, quod postquam procurator eorum nostras
literas reportavit, in quibus mandabatur expresse, quod si Warmaciensis
episcopus Maguntinam ecclesiam quoad spiritualia vel temporalia
recepisset, vel in spiritualibus vel temporalibus ministrasset in ea,
ipsius postulatio cassaretur, et eisdem non veniret in dubium, sed
potius manifeste constaret, quod Warmaciensis temporalia saltem
receperat, et ministrarat in iis, ipsi postmodum tanquam electo suo,
sicut ex literis ipsorum apparet, in quibus eum electum suum nominant et
ei se asserunt unanimi consensu favere, temere paruerunt, et
consenserunt in ipsum, spirituale cum eo adulterium perpetrantes, quum
et per nuncium ad nos ultimo destinatum electionem ipsius in publico
consistorio postulaverunt confirmari. Blasphemia vero in eo fuerat
subsecuta, quod, ponentes in coelo os suum, legatum nostrum, qui
fungebatur in illis partibus vice nostra, et qui prius etiam, quam
assumeretur ad officium pastorale, multae religionis exstiterat, utpote
qui in Cisterciensi ordine fuerat primo abbas, quantum in eis exstitit
infamantes, eum corruptum fuisse pecunia sunt mentiti.] Nos igitur, etsi
propter auctoritatem iudiciariam praesumamus pro his, quae acta sunt a
legato, illi tamen plus innitimur rationi, quod adversarii archiepiscopi
ex tribus causis praedictis se usque adeo reddiderunt indignos, quod
contra eum non debebant audiri. Unde quod de ipso factum fuerat non
poterat impediri per eos, quin etiam si electores eiusdem partis pariter
deliquissent, ut se reddidissent indignos, ad nos devoluta fuisset hac
vice ordinatio ecclesiae Maguntinensis, quare dictum archiepiscopum sine
iuris iniuria potuissemus eidem ecclesiae praeficere in pastorem,
praesertim quum per legatum apostolicae sedis fuisset in Maguntinum
episcopum consecratus. Super his ergo cum fratribus nostris habito
diligenti tractatu, de ipsorum consilio cassationem postulationis factae
de Wormaciensi episcopo ratam habemus, electionem memorati archiepiscopi
confirmantes. [Dat. Lateran. X. Kal. April. 1202.]



Sufficit electo ad obtinendum docere, eligentem fuisse in quasi
possessione tempore electionis, licet non probet, quod proprietas iuris
eligendi ad illum pertineret.

Idem Clericis sanctae Agathes.

Querelam, quam dilectus filius G. tituli sancti Vitalis nunc presbyter,
tunc sanctae M. in Aquiro diaconus cardinalis per oeconomum ecclesiae
vestrae, cuius idem cardinalis est gubernator, contra P. nunc
presbyterum, tunc vero diaconum ecclesiae sancti Salvatoris, quae
dicitur de Cornutis, coram bonae memoriae C. Papa praedecessore nostro
super ecclesia ipsa proposuit, C. papa praedecessor noster nobis, in
minori officio constitutis, audiendam et examinandam commisit. Petebat
igitur idem oeconomus praefatum P. ab ecclesia sancti Salvatoris, quam
in praeiudicium vestrae ecclesiae ad iniuriam cardinalis praedicti
occupare praesumpserat, removeri, quum ipsa ecclesia sancti Salvatoris
pertineat ad ecclesiam sanctae Agathes pleno iure, petens etiam
pensionem sexdecim denariorum Papiensium, debitam ecclesiae sanctae
Agathes, pro eadem ecclesia Salvatoris de Thermis sibi restitui de novo
subtractam. Praedictus vero P. clericus respondebat, quod ipse nullam
iniuriam irrogaverat cardinali, nec in praeiudicium ecclesiae vestrae
receperat dictam ecclesiam, quum haec ad illam nullo iure pertineat, nec
aliquam sibi debeat reddere pensionem; sed ipse per electionem populi,
ad quem de antiqua consuetudine pertinet electio, a cardinali sanctae
Susannae, cui eadem ecclesia Salvatoris, tanquam capella suo titulo, in
spiritualibus est subiecta, canonice fuerat institutus. Quumque ad suam
assertionem probandam utraque pars multoties testes produxisset, nos
illos recepimus et examinavimus diligenter, quorum depositionibus
publicatis disputationem audivimus super illis. Sed antequam huiusmodi
controversia finem accipere potuisset, praefatus praedecessor noster
debitum carnis exsolvit. Demum autem utraque pars a nubis cum instantia
postulavit, ut causam ipsam decidere dignaremur. Nos igitur, rationibus
utriusque partis diligenter auditis, et plenius intellectis, habito
fratrum nostrorum consilio, dictum P. ab impetitione oeconomi vestri,
super electione ac institutione de se facta in ecclesia sancti
Salvatoris absolvimus, et super his praefato oeconomo silentium duximus
imponendum, quum per testes idoneos nobis constiterit evidenter, quod
populus in quasi possessione praesentandi clericum ad illam ecclesiam
exsistebat, quando ipsum presbyterum ad illam elegit, et ecclesia eadem
spectat ad titulum sanctae Susannae in spiritualibus pleno iure, salva
quaestione super iure patronatus inter ecclesiam vestram, et populum
saepe dictae ecclesiae sancti Salvatoris. Quia vero per testes omni
exceptione maiores fuit liquide comprobatum, quod pensio sexdecim
denariorum Papiensis monetae fuerit clericis ecclesiae vestrae pro
ecclesia sancti Salvatoris de Thermis annuatim per multa tempora
persoluta, sed de novo subtracta, nos in eundem statum percipiendi
pensionem huiusmodi de ecclesia sancti Salvatoris de Thermis ecclesiam
vestram decernimus reducendam, et ad solutionem pensionis subtractae
condemnamus presbyterum antedictum, salva quaestione proprietatis inter
ecclesias memoratas. [Dat. II. Non. Iun. 1205.]



Eligentes scienter indignum privati sunt potestate eligendi in
electione, quae primo occurrit facienda.

Idem.

Quum Wintoniensis ecclesia pastore vacaret, archidiaconus cum suis
fautoribus Salubriensem decanum, prior vero et complices eius
praecentorem Linconensem in episcopum elegerunt. [Quumque propter hoc
partes ad nostram praesentiam accessissent, quoniam super serie rei
gestae non modicum discordabant, testes utrinque recipi fecimus, et
attestationes iussimus publicari, quibus perspicaciter intellectis,
postquam ab utraque parte sufficienter exstitit allegatum, super ferenda
sententia cum fratribus nostris deliberavimus diligenter. Invenimus
autem, electionem utramque fuisse contra formam canonicam attentatam, et
ut de coniurationibus, appellationibus et excommunicationibus taceamus,
primam per inordinatam praesumptionem, secundam vero per violentam
impressionem comperimus esse factam; ideoque, via regia procedentes,
utramque duximus exigente iustitia sententialiter irritandam. Post
aliquot vero dies pars illa, quae praecentorem Lincolniensem elegerat,
ad praesentiam nostram accedens, quoddam sub sigillo capituli protulit
instrumentum, in quo continebatur expressum, quod Wintoniensis conventus
vices suas priori et quibusdam fratribus super electione pontificis in
nostra praesentia celebranda commiserat, eisque plenam et liberam
eligendi sibi pontificem contulerat potestatem, unde suppliciter
postulabat a nobis licentiam eligendi. Nos autem alteri parti exhiberi
fecimus instrumentum, quod quum fuisset ab omnibus comprobatum,
quaesivimus, utrum isti cum illis eligere vellent, an potius sine illis.
Qui habito consilio responderunt, quod salvis exceptionibus, quas contra
illos habebant, ipsi cum eis electionem volebant unanimem celebrare.]
Licet igitur omnes in communi de facienda electione tractaverint, quia
tamen nequiverunt esse concordes, infecto negotio ad nos habuere
recursum. Et hi quidem, qui praecentorem elegerant, [firmiter]
asserebant, quod illi, qui decanum elegerant, eligendi erant potestate
privati pro illa maxime causa, quod hominem non legitime natum scienter
eligere praesumpserunt, unde secundum Lateranense concilium et eligendi
hac vice perdiderant potestatem, et per triennium ecclesiasticis
beneficiis carere debebant, suppliciter postulantes, ut super hoc
inlerloqui dignaremur. Illi vero taliter respondebant, quod, licet is,
quem elegerant, fuisset minus legitime natus, per gratiam tamen
apostolicae sedis legitimari promeruit, et hoc asserebant se legitime
probaturos. Nos igitur attendentes, quod isti post primam electionem
admiserant illos ad celebrandam secundam, et quod decretum memorati
concilii decrevit, huiusmodi praesumptores una vice duntaxat eligendi
potestate privatos, quoniam electio, quam coram nobis celebrare
volebant, non iam secunda, sed tertia concurrebat, ad eligendum illos
censuimus admittendos, ita ut procurator archidiaconorum sine monachorum
praeiudicio interesset. Cumque rursus in unum locum ad tractandum super
electione facienda communiter convenissent, nequiverunt tamen in unum
votum concorditer convenire, quamvis in hoc utrique communiter
concordarent, quod, nisi celebraretur electio coram nobis, irreparabile
detrimentum Wintoniensi ecclesiae imminebat. Verum, eo faciente qui
fecit utramque unum ad unanimem tandem concordiam redierunt, praefatum
praecentorem sibi pari consensu in episcopum eligentes. Nos autem, et
honestati nostrae providere volentes, et ecclesiasticae libertati, non
prius electionem illam decrevimus confirmandam, quam in consisitorio
nostro publice iuravissent, quod nec per aliquam obligationem erant
astricti nec per aliquam coactionem inducti, ut electionem huiusmodi
celebrarent. Iuramentis igitur sic receptis, et electionem examinavimus
et electum. Quumque per literas venerabilis fratris nostri Ö Turonensis
archiepiscopi, nec non aliorum multorum, de ipsius ordinatione canonica
et procreatione legitima nobis et fratribus nostris plenissime
constitisset, et carissimus in Christo filius noster I. rex Anglorum
illustris, cui libente animo, quantum possumus, cum honestate deferimus,
sicut ex patentibus eius literis nobis innotuit, suum praestitisset
assensum, ceteris regulariter concurrentibus, quia rectis
dispositionibus nihil morae vel difficultatis debet afferri, ne gregi
dominico diu desit cura pastoralis, electionem ipsam, de communi fratrum
nostrorum consilio, duximus confirmandam. [Quocirca universitati etc.
Dat. XI. Kal. Iul. Ao. VIII. 1205.]



Eligens scienter indignum in episcopum, est ob hoc suspensus a
beneficiis ecclesiae per triennium, nec potest interim ad dignitatem
illius eligi vel assumi.

Idem Abbati Cisterciensi, R. et P. Monachis Fontis frigidi.

Per inquisitionem, quam de mandato nostro fecistis super statu
episcopatus et episcopi Tholosani, perspicaciter intelleximus, quod
Mascaron cancellarius iuratus asseruit, se scivisse pro certo, R. olim
Tholosanum episcopum et amicos ipsius ante suam electionem habuisse
colloquium cum quibusdam canonicis nominatim expressis, eosque
sollicitasse precibus, ut ipsum eligerent in episcopum, seque vidisse
pariter et audivisse, quando praedictus episcopus, exsistens in domo S.
Petri de Coquinis recognovit in quorundam canonicorum praesentia, se
canonicis illis, qui adversati fuerant suae primae electioni, iurasse in
domo Actonis de Montibus, credens pro certo, quod iuramentum illud
illicitum fuit, et praestitum, ut idem R. eligeretur ex pacto, et quod
ipsemet post primam electionem ipsius cassatam domum episcopalem eius
nomine detinebat, recipiens quosdam reditus et proventus, quos de ipsius
conscientia et consensu in eiusdem negotiis expendebat. Quum igitur
talem scienter in episcopum eligendo, sicut ipse suo iuramento firmavit,
ecclesiasticis beneficiis reddiderit se indignum, grave gerimus et
molestum, quod dilecto filio Tholosano praeposito in episcopum
Convennarum electo idem Mascaron in praepositum dicitur substitutus.
Quocirca discretioni vestrae per apostolica scripta mandamus, quatenus,
eundem Mascaronem ab officio praepositurae penitus amoventes, faciatis
virum idoneum ad officium illud assumi. [Contradictores etc. Dat. II.
Non. Iul. An. VIII. 1205.]



Si non professus eligitur ad regimen ecclesiae regularis, cassatur
electio, consuetudine in contrarium non obstante.

Idem Priori sancti Frigidiani, G. et G. Canonicis Lucanensibus.

Quum causam, quae inter Bonum presbyterum et Brunum canonicum ecclesiae
sancti Petri Lucanensis vertitur super eo, quod dictus presbyter Bonus a
maiori parte canonicorum eiusdem ecclesiae, praedicto B. et quodam alio
contradicentibus, in priorem, sicut dicitur, est electus, olim vobis
duximus committendam, vos, sicut ex literis vestris accepimus, partes
citare curastis, ut iuxta mandatum nostrum causam ipsam fine possetis
canonico terminare. Quumque in vestra essent praesentia constitutae,
dictus presbyter Bonus cum instantia postulabat, ut electionem de se
factam auctoritate curaretis apostolica confirmare. Sed praefatus Brunus
e contrario respondebat, illum non esse dignum regimine prioratus,
crimen ei obiiciens simoniae, quodque ipsius electio non erat canonice
celebrata. Et, quia professus non erat, ipsum asserebat merito
repellendum. Verum quum de simonia nihil fuisset probatum, nec aliquid
contra modum electionis ostensum, movit vos vehementer ipsius ecclesiae
privilegium, in quo continebatur expressum, ut nullus ibi qualibet
subreptionis astutia praeponatur, nisi quem fratres communi consensu,
vel fratrum pars consilii sanioris secundum Dei timorem et B. Augustini
regulam, providerint eligendum. Quamvis autem multi priores continue
unus post alium in ipsa ecclesia per multa et longa tempora fuerint non
professi, quia tamen praefatus presbyter B. non est professus
observantiam regularem, dubitatis, et merito, nobis procedere
inconsultis contra privilegium sedis apostolicae concessum ecclesiae
memoratae. Quia igitur non debemus attendere solummodo, quid factum sit,
sed potius, quid sit faciendum, consultationi vestrae taliter
respondemus, quod, quum secundum legem divinam non sit in bove arandum
et asino, nec quisquam debeat vestem induere de lana linoque contextam,
sublato cuiuslibet appellationis obstaculo irritetis electionem
praedictam, et compellatis praefatum presbyterum, aliosque clericos non
professos, ut vel beati Augustini regulam in eadem ecclesia constitutam
profiteantur et servent, aut ipsam ecclesiam omnino dimittant.
[Contradictores etc. Dat. Ferentini VIII. Id. Iul. 1203.]



Nominatio vel appellatio eius, cuius non interest, electionem non
impedit. Sed si vocandus contemnitur, eo prosequente contemptum,
cassatur electio etiam confirmata; et potest prosequi, nisi consenserit
electioni; quod potest etiam ex post facto. H. d. usque ad  Super eo. ñ
Episcopus, dum celebratur missa consecrationis suae, vel
archiepiscopus ante receptum pallium, ordines conferre non debet. H. d.
usque ad ver. Quod autem. ñ Iste vers. non summatur, tum propter
diversitatem lecturarum, tum quia non facit ad titulum. Abb.

Idem I. tit. sancti Stephani in Celio monte Presbytero cardinali
apostolicae sedis Legato.

Quod, sicut ex literis tuis [nostro nuper apostolatui praesentatis
accepimus, post multos labores maris et terrae, ac diversitatem gentium
ad iniunctum tibi legationis officium exsequendum prospere per Dei
gratiam pervenisti, et Hibernicanam ecclesiam studuisti pro posse in
melius reformare, sicut ipsa operis exhibitio manifestat, gratum gerimus
admodum et acceptum, et tuae sollicitudinis studium plurimum in Domino
commendamus. Verum ecclesiae Armachanae negotium, quod tibi videbatur
arduum et difficile, sine nostro noluisti consilio terminare, sed nobis
eiusdem duxisti negotii seriem tuis literis intimandam, ut ex nostro
postmodum rescripto cognosceres, qualiter tibi foret in ipso negotio
procedendum. Sicut enim in tuis perspeximus literis contineri, bonae
memoriae Armachano archiepiscopo viam universae carnis ingresso, a
iustitiario regio vocatus fuit archidiaconus Armachanus, ut pro
substituendo pontifice, ne regni pax posset aliquatenus impediri,
suffraganeos Armachanae ecclesiae convocaret, et omnes illos, qui ad
faciendam conventionem debuerant convenire; ac sic per eum, ut
dicebatur, omnes vocati fuerunt; sed pauci apud villam de Ponte, ad quos
pertinebat electio, convenerunt, duo videlicet suffraganei Armachanae
ecclesiae, abbas de Mellifonte, qui privilegium demonstrabat, se primam
in electione vocem habere, ac praedictus archidiaconus Armachanus. Qui
deliberato consilio in tres personas, ut dicitur, convenerunt; in
Midensem videlicet episcopum, qui unus erat ex suffraganeis, in
archidiaconum Midiae, et magistrum Manfredum, regium capellanum. Unus
vero de duobus episcopis, qui ad talem nominationem convenerat
requisitus, firmiter asserebat, quod interfuit illi electioni, sed
tacuit, nec praebuit in ipsa electione consensum; aliis e contrario
asserentibus, quod ipsum consensisse crediderant, quia interfuit et
nullatenus contradixit. Postmodum autem, plurimis diebus elapsis,
praefatus archidiaconus Armachanus apud Armachanum episcopos
suffraganeos convocavit, et omnes convenientes in ipsam metropolim,
exceptis Midensi episcopo et abbate Mellifontis, qui nulla ratione per
Hibernienses illuc poterant convenire, abbatem canonicurum regularium de
Benger in archiepiscopum elegerunt, et ipsum, sicut consuetudinis esse
dicebant, sequenti die dominica in episcopum consecraverunt; qui post
inunctionem suam, antequam missarum solennia finirentur, quendam in
acolythum ordinavit, et administrare praesumpsit. Quumque ipsum super
hoc graviter redargueres, dicebat ipse, ac confitebantur alii de
partibus ipsius, quod talis consuetudo erat hactenus in Hibernia
observata. Contentio vero maxima ex electione huiusmodi erat inter
Hibernienses et Anglicos, quoniam Anglici firmiter asserebant, se nolle
penitus Hiberniensem aliquem eorum esse archiepiscopum, nullatenus
paterentur, ac sic multa plurima in tua praesentia proponentes quidam
Anglici et Hibernici asserebant, quod, si Anglicus praeficeretur
Armachanae ecclesiae, non provideretur utiliter ipsi ecclesiae ac totius
terrae quieti. Postmodum autem, quum dicto electo administratio per te
interdicta fuisset, et concessa archidiacono memorato, ei unus
suffraganeorum obiecit, quod quandam tabulam argenteam distraxerat ab
ecclesia Armachana, qui tibi tandem confessus exstitit tabulam ipsam ab
Armachanis clericis et laicis recepisse, ac vendidisse pro XXV. marchis
eandem, sed firmiter promittebat, quod quicquid de ipso contingeret,
ipsius ecclesiae super hoc indemnitatibus praecaveret. Significasti
praetera nobis, quod facta prima electione apud villam de Ponte, ne quid
fieret in praeiudicium illius electionis et dignitatis regis, qui
assensum suum in electionibus asserit requirendum, ad nostram fuit
audientiam appellatum.] Nos igitur, literarum tuarum tenore diligenter
inspecto, sex in eis perspicimus contineri, quorum tria contra
praedictum electum; et alia tria contra eius electionem facere
videbantur. Primum, nominatio facta de tribus, quam in literis tuis
aliquoties electionem appellas, contra quam, si electio vera fuit,
antequam cassaretur, non debuerat aliquid aliquatenus attentari.
Secundum, appellatio interposita, quae si legitima fuit, sequentem
electionem penitus impedivit. Tertium, quia Midensis episcopus et abbas
Mellifontis, qui interesse debuerant, ad electionem minime convenerunt.
Unde si contempti fuerunt vel alter vel ambo, plus eorum contemptus,
quam multorum contradictio praedictam electionem debuit impedire.
Quartum, quia praefatus abbas sic electus ante confirmationem obtentam
administrare praesumpsit. Quintum, quia in die consecrationis suae
ordines celebravit, quum nondum pallium obtineret. Sextum, dilapidatio,
quia tabulam argenteam alienare minime formidavit. Verum quum ex prima
electione, quae facta est de tribus, dicenda videtur potius nominatio,
non nisi quatuor de omnibus, ad quos electio pertinebat, videlicet duo
suffraganei ecclesiae Armachanae, et praedictus abbas Mellifontis, et
archidiaconus Armachanus convenerint, et ex illa tali nominatione nihil
iuris acquisitum fuerit nominatis, licite procedi potuit ad electionem
regulariter celebrandam, praesertim in ecclesia Armachana, quum iuxta
constitutiones canonicas, si fieri potest, in cathedrali ecclesia debeat
electio celebrari. Nec talis appellatio interposita electionem illam
potuit impedire, quum in ea nihil attentatum fuerit in praeiudicium
regiae dignitatis, quia non simplex nominatio, sed solennis electio
debet principi praesentari, ut postulationi praestet assensum, etsi
secus aliquando per usurpationem aliqui faciant abusive. Si autem
praefati Miridiensis episcopus et abbas Mellifontis, qui interesse
debuerant, non contempti fuerunt, sed ad electionem vocati, si tamen
sine periculo potuerint convocari, sive nequiverint sive noluerint ad
electionem celebrandam accedere ipsorum absentia non potuit electionem
impedire, quoniam, si ad locum illum inter Hibernienses secure non
poterant proficisci, nec ceteri ad alium locum inter Anglicos tute
poterant convenire, propter quod tibi super hoc credimus veritatem
diligentius inquirendam, et, si eos vocatos fuisse constiterit, si
vocati absque periculo poluerunt, et illos noluisse, vel non potuisse ad
electionem celebrandam venire, propter eorum absentiam, si canonicum
aliud non obstitit, electio ipsa non debet aliquatenus irritari. Quodsi
eos vocatos non fuisse constiterit, sed contemptos, infirmanda erit
penitus electio taliter celebrata, nisi postea propter bonum pacis
diligenter admoniti curaverint consentire. Ceterum, quum, antequam tu ad
partes Hibernicas pervenisses, illa fuerit electio celebrata, et electus
ipse statim coeperit ministrare, tu satis id potes sub dissimulatione
transire, quum id, sicut nosti, de metropolitanis Angliae, Franciae,
Alemaniae et aliarum partium remotarum, qui concorditer sunt electi,
Romana ecclesia patiatur, ecclesiarum utilitate pensata, quia, si tanto
tempore, quousque posset electus confirmationem cum pallio a sede
apostolica obtinere, regalia non reciperet, ecclesia, quae interim
administratore careret, non modicum incurreret detrimentum. Super
eo autem, quod in die consecrationis suae, antequam missarum solemnia
finirentur, acolythum ordinavit, pro tali excessu eum corripias et
castiges, nisi forte hoc esse de antiqua consuetudine cognoveris
ecclesiae Armachanae. De qua si tibi constiterit, quod nunc factum est
propter simplicitatem et ruditatem gentis illius poteris misericorditer
sustinere. Districte tamen ex parte nostra prohibeas, ne de cetero
aliquid simile attentetur, quum solus Romanus Pontifex, qui, sicut
nosti, ante hymnum angelicum consecratur, et postmodum ipse missarum
sollennia incipit et perficit consecratus, in die consecrationis suae
valeat ordines celebrare. Ceteri vero, qui inter epistolam et evangelium
consecrantur, quia consecrati concelebrant principaliter celebranti, ne
dividatur mysterium unitatis, non debent tunc ordines celebrare.
Praeterea quum non liceat archiepiscopo sine pallio convocare concilium,
conficere chrisma, dedicare basilicas, ordinare clericos, et episcopos
consecrare, multum profecto praesumit, qui, antequam impetret pallium,
clericos ordinare festinat, quum id non tanquam simplex episcopus, sed
tanquam archiepiscopus facere videatur. Quod autem tabulam
argenteam dicitur vendidisse, dummodo ecclesiam Armachanam, sicut
promisit, reddat indemnem, aequanimiter poteris praeterire, quum id de
cleri et populi processerit voluntate. Sane secundum ea, quae nobis tuis
literis intimasti, tibi praescripto modo duximus rescribendum; sed quum
tu de circumstantiis eiusdem negotii habere valeas notitiam pleniorem,
et nos de discretione tua plurimum confidamus, in isto et aliis
negotiis, te sic credimus auctore Domino processurum, quod tuae
sollicitudinis prudentia merito poterit commendari, et tua legatio ad
honorem et commodum sedis apostolicae multipliciter redundabit.
[Postquam autem literae etc. Datum. Ö 1202.]



Electio per minorem partem capituli facta non tenet, nec per
subsequentem consensum ratificari potest. Hoc dicit secundum communem
intellectum.

Idem Toletano Episcopo, et Sagonensi et de Ardenna abbatibus.

Auditis et intellectis meritis causae de duabus electionibus celebratis
in ecclesia Baiocensi, unam de G. archidiacono, et alteram de R.
subdiacono invenimus utramque contra formam canonicam attentatam. Quum
enim, inquisitis voluntatibus singulorum, decanus cum paucioribus in
ipsum R., et cantor cum pluribus in dictum G. archidiaconum
convenissent, solo cantore postmodum quendam alium, videlicet magistrum
R. de Algediis nominante, ad nostram fuit audientiam appellatum, ne
decanus, qui primam in electione vocem habebat, ad electionem procederet
sine consensu totius capituli, vel maioris et sanioris partis ipsius, ut
discordiae ianua, quae iam videbatur aperta, per appellationis
obstaculum clauderetur. Ipse vero decanus, non habito consensu maioris
partis capituli, sed longe minoris, subito in electionem prorupit,
appellans, ne quis contra ipsam electionem aliquid attentaret, quamvis
asseveret, quod electioni factae statim plures alii consenserunt; quum
tamen ex postfacto nequiuerit convalescere quod ab initio non valebat,
quoniam electio, quae fuerat irrita ipso iure, per subsequentem
consensum, maxime appellatione pendente, non poterat esse rata. Eis ergo
ad propria recedentibus, cantor et alii, qui remanserant in capitulo,
post illam electionem nondum cassatam, et appellationem ad nos
interpositam, a nominatione dicti archidiaconi recedentes, de novo
praefatum subdiaconum absque Romani Pontificis vel etiam metropolitani
proprii conscientia, quum subdiaconus esset, non solum eligere
praesumpserunt, verum etiam pulsatis campanis cum processione solenni,
cantando hymnum, in ecclesiam deportare. Nos igitur his et aliis, quae
coram nobis fuere proposita, diligenter auditis, de communi fratrum
nostrorum consilio electionem utramque duximus irritandam. [Per
apostolica etc. Dat. Rom. ap. S. Petr. X. Kal. Maii Ao. VIII. 1205.]



Potestas data compromissariis ad eligendum praelatum, re non integra
revocari non potest, et desinit res esse integra, postquam
compromissarii coeperunt habere tractatum.

Idem Grandissylvae et Bellaeperticae Abbatibus.

In causis, quae [apostolicae sedis deferuntur examini iura debent
subtiliter observari quia quod in una causa per Romanum Pontificem
iudicatur in aliis causis formam tribuit iudicandi.] Nimirum quum in
ecclesia Tholosana vacante duo per dissensionem capituli sui, videlicet
venerabilis frater noster episcopus Convenarum, et dilectus filius R.
archidiaconus Agennensis nominati fuissent, et R. canonicus S. Licerii,
B. archidiaconus, et R. canonicus S. Stephani Tholosani pro parte dicti
episcopi, pro parte vero altera dilectus filius magister P. de Rama et
G. socius eius ad nostram praesentiam accesserunt, quibus venerabilem
fratrem nostrum Albanensem episcopum et dilectum filium H. tit. S.
Martini presbyterum cardinalem deputavimus auditores. Coram quibus
proposuerunt nuncii praedicti, quod, Quum capitulum Tholosanensis
ecclesiae ad tractandum de electione episcopi convenissent, duos,
scilicet R. de Ponte, et M. cellerarium, elegerunt, ut quinque de eodem
capitulo eligerent electores, qui praestito iuramento de substituendi
pontificis electione tractarent, et a singulis de capitulo statutum est
et concessum, ut ille, quem illi quinque concorditer, vel tres ex illis
eligerent, ab eis, si persona esset idonea, pro episcopo sine
contradictione aliqua haberetur. Et etiam statutum fuit expresse, quod,
si quinque electores in unam personam convenire non possent, tribus ex
eis concordantibus reliqui duo illorum sequi tenerentur assensum, et
electionem eorum ratam habere. Postmodum vero, quum a praedictis duobus
quinque electores electi fuissent, et ad tractandum de electione
secessissent in partem, et non possent omnes in unam pariter concordare
personam, tres ex eis convenerunt in praedictum episcopum Convennarum,
qui erat archidiaconus ecclesiae Tholosanae et antequam praenunciarent
nominationem ipsius, eam sub protectione apostolica posuerunt, et deinde
electionem, quam de postulando eodem episcopo fecerant, capitulo
publicarunt; ac reliqui duo subsequenter tertia die cum paucis de
capitulo, reliquis absentibus, elegerunt praedictum archidiaconum
Agennensem. Adiecerunt insuper praedicti R. et alii nuncii memorati quod
a dilecto filio I. tit. S. Priscae presbytero cardinali apostolicae
sedis legato fuit ex parte illa specialis nuncius destinatus. Et quoniam
episcopus ipse postulandus erat a nobis, et legatus nullum concedendi
vel transferendi eum potestatem habebat, quum huiusmodi dispensatio sedi
duntaxat apostolicae reservetur, ne quid contra fieret, nostram
audientiam appellavit. Nuncii vero praedicti archidiaconi coram
praedictis auditoribus e contrario responderunt, quod, quum praedicti
quinque electores, in quos totum capitulum eligendi transtulerat
potestatem, seorsum de electione tractantes, inter se dissiderent ita,
quod contentiosae voces eorum a fratribus, qui remanserant in capitulo,
auditae fuissent, capitulum, ipsos propter huiusmodi contentiones
suspectos habentes, ad eos duos de canonicis destinarunt, per quos
inhibuerunt eis ex parte nostra et praedicti legati, ne ulterius in
facto procederent. Et ita potestatem eligendi, quam eis commiserant,
revocarunt, mandantes eis, ut redirent ad capitulum, et pariter cum
aliis fratribus de electione tractarent, et huiusmodi revocationi duo ex
ipsis electoribus adhibentes consensum, reliquis tribus non
contradicentibus, cum nunciis capituli ad ipsum capitulum sunt reversi.
Sed alii tres, usque ad fores capituli subsecuti, ab eis postmodum
discesserunt. Capitulum vero, illorum absentiam admirantes, quum tota
die illa ipsorum praesentiam exspectassent, subsequenti die campanam
pulsari fecerunt, sicut moris est, ad capitulum congregandum, et
praedictis tribus cum paucis complicibus suis sese contumaciter
absentantibus, prior, sacrista et maior cellarius ecclesiae sancti
Stephani quia speciale super hoc praepositi absentis mandatum habebant,
cum maiori et saniori parte capituli, convocatis abbatibus, prioribus ac
monachis et aliis viris religiosis, elegit in episcopum archidiaconum
supradictum. Exhibuerunt etiam eiusdem archidiaconi nuncii literas
praedicti legati, quas nobis super hoc destinavit. [Quarum erat
continentia, quod quum capitulum Tholosanum de electione pontificis
tractatum haberet, quibusdam episcopum Convenarum, reliquis
archidiaconum Agenensem eligentibus in duos sua vota divisit, et utraque
electio fuit illi a partibus diversis diversis temporibus praesentata]
(et infra.) Quum autem praedicti auditores praemissa nobis et fratribus
nostris fideliter retulissent, nos memoratum legatum piam intentionem in
hoc facto habuisse pro certo credentes, ex ipso tamen tenore literarum
suarum intelleximus, eum circumventum fuisse et per subreptionem, tacita
veritate, perpendimus elicitum et extortum quicquid ab eo fuit obtentum,
quum in ipsis literis non expresserit formam postulationis. Quia vero
postulatio de episcopo Convennarum, quae praecesserat, et facta erat per
eos, in quos totum capitulum eligendi transtulerat potestatem, propter
quod unanimiter de consensu totius capituli intelligitur esse facta,
quam potestatem, quum res non esset integra, quia in tractatu iam
processerant electores, et tres, duobus discordantibus, convenerant in
unam personam, capitulum minime potuit revocare, praesertim ex illa
causa, quia illi quinque erant discordes, quum in translatione
potestatis illius manifeste fuisset expressum, quod, si illos quinque
contingeret dissidere electionem trium ratam haberent et firmam.
Praeterea liquet, eundem legatum fuisse deceptum, quoniam in commissione
sua, praetermisso de electione episcopi, qui erat a nobis solummodo
postulandus, inquisitionem de sola electione archidiaconi sub forma
superius expressa commisit, super quibus nequaquam taliter
processissent, si omnia ex ordine, prout fuit in veritate processum,
sibi enarrata fuissent. Unde, communicato fratrum nostrorum consilio
electionem ipsius archidiaconi non ex vitio vel culpa personae ipsius,
sed quia processum eius minus canonicum esse cognovimus, et ipsum
legatum multipliciter circumventum, decernimus penitus irritandam.
Quocirca discretioni vestrae per apostolica scripta mandamus et
districte praecipimus, quatenus, si personam ipsius episcopi utilem et
necessariam inveneritis ad regimen ecclesiae Tholosanae, et idoneam tam
scientia literarum, quam suae conversationis exemplo ad haereticorum
perfidiam de Tholosana dioecesi exstirpandam, quae ibi per negligentiam
praesulum miserabiliter et damnabiliter hactenus pullulavit, et si vobis
ita constiterit, transeundi ad ecclesiam Tholosanam, propter urgentem
necessitatem, et eorundem utilitatem auctoritate nostra, sublato
cuiuslibet contradictionis et appellationis obstaculo, ei licentiam
tribuatis; alioquin, ipsius postulatione repulsa, capitulo eiusdem
ecclesiae auctoritate apostolica iniungatis, ut personam ad hoc idoneam
eligant in pastorem.



De consuetudine potest canonicorum electio ad solum capitulum pertinere.
Hoc dicit, et solet quotidie allegari.

Idem Episcopo Florentino.

Quum ecclesia Vulterana debito canonicorum obsequio longo fuisset
tempore destituta, venerabilis frater noster Vulteranus episcopus,
volens ministrorum defectum in eadem ecclesia restaurare, canonicos
quosdam elegit, et instituit in eadem, quos residentes canonici recipere
noluerunt, asserentes, quod talis electio fuerat in eorum praeiudicium
attentata. Quumque super hoc suam ad nos ipse episcopus querimoniam
destinasset, causam ipsam tibi commisimus fine canonico terminandam.
[Partibus autem in tua praesentia constitutis, idem episcopus a te per
suum petit responsalem ut dilectos filios, magistrum Mitidum,
Ildebrandum, Placitum, Tholomaeum et Sofredum ab iniuria, quam ei super
electione canonicorum Vulteranae ecclesiae inferunt, prohiberes, et ut
ipsum iure electionis uti libere patiantur, nec ipsi eligenti, vel
volenti eligere contradicant, asserens idem episcopus, quod ius eligendi
canonicos ad ipsum multipliciter pertinebat. Iure siquidem communi hoc
sibi competere proponebat, quia, secundum quod sacrorum canonum statuta
declarant, in sua ecclesia dispositionem, provisionem et iurisdictionem
episcopus plenam habet; nam, etsi subditorum quisquam in suo officio et
honore praecedat, episcopus tamen provisor est et ordinator in cunctis.
Proposuit etiam, quod ex approbata consuetudine canonicorum electio ad
ipsum in eadem ecclesia pertinet, sicut ad praelatos ceteros regionis,
qui vel per se vel cum sociis consueverunt electionem facere clericorum.
Sed, etsi dubium esset, cuiusmodi consuetudo in talibus servaretur
ibidem, ad sedem esset apostolicam recurrendum, quum in aliis ecclesiis,
quae sunt metropolitano subiectae, in huiusmodi dubiis ad consuetudinem
metropoleos recurratur. Unde, quum apud Romanam ecclesiam solus summus
Pontifex eligat cardinales, canonicorum electionem in sua ecclesia idem
episcopus ad se solum proposuit pertinere. Allegabat insuper, quod etsi
nullo iure talis ad ipsum pertinuisset electio, propter canonicorum
tamen negligentiam eligendi auctoritas ad ipsum fuerat devoluta. Sacris
siquidem constitutionibus est permissum, ut episcopus quilibet pastorali
diligentia suorum suppleat negligentiam clericorum. In Lateranensi
quoque concilio noscitur esse statutum, ut, quum donatio dignitatis vel
beneficii ad capitulum pertinet, si infra sex mensium spatium conferre
distulerit, hoc episcopus exsequatur. Pro parte vero capituli fuit ex
adverso responsum, quod de iure communi non ad episcopum, sed ad ipsum
capitulum canonicorum electio pertinebat, ad quod probandum quosdam
canones allegabant. Verum, quum circa hoc diversa canonum edita sint
statuta, videbatur potius ad diversorum locorum consuetudines huiusmodi
diversitas referenda, quum canonicorum electio alicubi ad solum spectet
episcopum, alibi ad capitulum tantum, et alicubi pariter ad utrosque.
Sed, nec consuetudo sedis apostolicae, quam pro se praedictus episcopus
introduxit, obesse posse canonicis videbatur, quia, licet summus
Pontifex solus eligat cardinales, in sua tamen ecclesia cathedrali,
Lateranensi videlicet, vel principis Apostolorum basilica, capitulum
sibi concanonicos eligere consuevit, quamvis et in ipsis, sicut et in
aliis ecclesiis, Romanus Pontifex interdum canonicos eligat ex
plenitudine potestatis. Ad hoc autem, quod episcopus consequenter
obiecit, quia videlicet propter capituli negligentiam eligendi ius ad
ipsum fuerat devolutum, pars capituli respondebat, quod, propter
neglectum huiusmodi episcopus eligendi ius sibi non potuit vendicare,
nisi canonica monitione praemissa, quum in tali casu tempus minime sit
determinatum a canone, quod vicem commonitionis suppleat, vel
interpellare fingatur, praesertim, quum electos a canonicis et episcopo
praesentatos ipse pro suae voluntatis arbitrio noluit confirmare. Quum
itaque ordinarii iuris sit, ut admonitio debeat praeire vindictam, et
praetextu negligentiae, monitione omissa episcopus poenam inflixerit,
pars eadem proponebat merito improbandum quod ab ipso temere noscitur
attentatum. Adiecit et pars capituli, quod Lateranensis statutum
concilii sibi locum non vendicat in illis ecclesiis, in quibus nequaquam
ecclesiastica beneficia sunt distincta, sed in quibus certus est
canonicorum numerus et distinctae praebendae. Praeterea, si, iuxta
tenorem concilii, deprehenderentur praedicti canonici negligentes,
episcopus tamen, qui diuturniori tempore fuit negligens, ex hoc ius
minime acquisivit, qui propter hoc esset merito puniendus, quum nemo ex
eodem facto poenam debeat et praemium promereri; quin immo in hoc casu
eligendi potestas ad superiorem exstitit merito devoluta, sicut ex
concilii tenore coniicitur manifeste, unde in alienam messem non debuit
mittere falcem suam. Quum autem haec et alia coram te fuissent
proposita, et tu tamen deliberare velles super sententia proferenda,
quia nimis diversa concilia reperisti, et fere quilibet, cuius in hac
parte volebas uti consilio, suspectus alterutri parti ex causis
aliquibus habebatur, causam instructam ad nostram praesentiam remisisti,
sub tuo sigillo attestationes et allegationes partis utriusque
transmittens.] Nos vero utriusque partis attestationibus et rationibus
diligenter inspectis, de consilio fratrum nostrorum fraternitati tuae
praesentium auctoritate mandamus, quatenus super primo articulo
petitionis episcopi, in quo postulavit a te, ut praenominatos canonicos
ab iniuria, quam ei super electione canonicorum Vulteranensis ecclesiae
inferunt, prohiberes, ab impetitione ipsius episcopi saepe dictos
canonicos appellatione postposita absolvere non postponas; quia, sicut
iuris regula dicit, non videtur iniuriam facere qui utitur iure suo,
quum per testes longe melius sit probatum, quod canonici supradicti hoc
iure usi fuerint, ante quam episcopus memoratus. In secundo quoque
praescriptae petitionis articulo, quo idem petebat episcopus, ut dicti
canonici ipsum iure electionis uti libere paterentur, absolvere studeas
canonicos saepedictos, maxime si sit notorium, quod in Thuscia generalis
consuetudo servetur, ut in cathedralibus ecclesiis solum capitulum,
irrequisito episcopo, eligendi canonicos habeat facultatem. [Ne vero
etc. Dat. Lat. XVI. Kal. Nov. Ao. IX. 1206.]



Compromittentes tenentur recipere electum a compromissariis, si sit
dignus, nisi contra formam compromissi eum appareat electum.

Idem Abbati sancti Victoris, et Decano Parisiensi, et Magistro R.
Decortonensi, Canonico Morinensi.

Quum dilectus filius, archidiaconus Morinensis nobis intimasset (Et
infra:) Ecclesia Morinensi episcopi solatio destituta, canonici eiusdem
ecclesiae de pastoris substitutione tractantes, in tres canonicos
Morinenses potestatem eligendi episcopum unanimiter contulerunt,
iuramento interposito promittentes, ut illum reciperent in pastorem,
quem de gremio ipsius ecclesiae ducerent in episcopum eligendum; qui,
postmodum examinatis voluntatibus singulorum, Ioannem archidiaconum
eiusdem ecclesiae, virum literatum, providum et discretum, in episcopum
elegerunt. Metropolitanus quoque tam electionem et electi personam
diligenter examinans, quam etiam super ipsius aetate, de cuius defectu
fuerat ab aliquibus dubitatum, inquirens sollicite veritatem, per
sententiam declarando electum ipsum minime sustinere in aetate defectum,
electionem factam de ipso utpote canonice celebratam solenniter
confirmavit. Qui postea, regalibus receptis a rege ad petitionem eiusdem
capituli a venerabili fratre nostro Atrebatensi episcopo de mandato
metropolitani praedicti fuit in presbyterum ordinatus, et aliquamdiu
nullo contradicente liberam et pacificam tam in spiritualibus quam in
temporalibus administrationem obtinuit in ecclesia Morinensi. Unde
procuratores ipsi a nobis humiliter petierunt, ut his, qui post haec
omnia invidiae stimulis agitati, contra factum proprium temere veniendo,
adversus electum ipsum materiam discordiae suscitare praesumunt,
silentium imponentes, et memoratam electionem tam concorditer celebratam
et confirmatam solenniter approbantes, eidem faceremus electo munus
consecrationis impendi, multorum super hoc non solum abbatum et
capitulorum civitatis et dioecesis Morinensis, sed etiam aliorum
presbyterorum nobis literis praesentatis, qui super praemissis omnibus
testimonium perhibentes, electum ipsum de literatura, discretione ac
honestate reddiderunt apud nos multipliciter commendatum, quinimmo et
electorum ipsorum super hoc nobis literas obtulerunt, quibus erat
illarum literarum de verbo ad verbum, sicut iidem asserunt electores,
tenor insertus, quae de potestate ipsis tradita iuxta praemissam formam
confectae in capitulo fuerant, et sigillo capituli sigillatae. Verum
supradictus B., qui contra electum venerat memoratum, proposuit ex
adverso, quod, quum supradictis tribus sub hac forma iuramento praestito
fuerat eligendi concessa potestas, ut capitulum eum recipere teneretur,
quem illi tres ab omnibus, vel maiori et saniori parte de gremio ipsius
ecclesiae nominatum eligerent in pastorem, electores ipsi terminos
potestatis sibi traditae non servantes, praedictum archidiaconum eligere
praesumpserunt, quem pauci de capitulo nominarant. Unde canonici
Morinenses postmodum admirantes, qualiter archidiaconus electus fuerat
memoratus, quum plures essent in eadem ecclesia digniores, super
electionis processu invicem colloquendo coeperunt fere omnes publice
profiteri, quod nullatenus archidiaconum nominarant supra dictum, et
reputantes, se in hac parte delusos, quod super hoc factum fuerat, per
eundem B., cui suas testimoniales literas assignarunt, nostro curaverunt
apostolatui reserare. Qui coram nobis sollicite postulavit, ut eadem
electione cassata faceremus ipsi ecclesiae de persona idonea canonice
provideri, quum vere omnes canonici Morinenses sint parati, sicut
asseruit, praestito iuramento firmare, quod praefatum archidiaconum
nunquam in episcopum nominarant, et legitime possit ostendi, quod iuxta
praemissam formam supradictis tribus collata fuerit auctoritas eligendi,
ut videlicet de gremio ecclesiae illum eligerent, in quem omnes, vel
maior et sanior pars capituli consentirent, asserens idem B., se
nihilominus probaturum, quod saepe dictus electus patitur in aetate
defectum. Nos vero attendentes, quia res perniciosa esset exemplo, si
per surreptionis astutiam quis ascenderet ad apicem dignitatis, de
consilio fratrum nostrorum ita duximus providendum, ut, praestito a
contradictoribus iuramento, quod ipsi malitiose contra praefatum electum
non moveant quaestionem huiusmodi, praedicti tres electores iuramenti
vinculo adstringantur dicere veritatem, quot ex canonicis examinationis
tempore in praefatum archidiaconum convenerunt. Et si tres simul aut duo
saltem ex ipsis iurati dixerint, maiorem canonicorum partem in ipsum
archidiaconum convenisse, vos contradictoribus silentium imponatis, quum
contra hoc eorum esset probatio insufficiens, eo, quod singuli essent in
suis testimoniis singulares. Si vero per eorum depositiones constiterit,
saepedictum archidiaconum exstitisse a paucioribus nominatum, tunc demum
sollicite audiatis quicquid utraque pars proposuerit, ad probandum
formam, secundum quam eligendi potestas praefatis tribus electoribus
asseritur fuisse concessa, et, si fuerit sufficienter ostensum, quod
illum de gremio ecclesiae secundum formam sibi traditam debebant
eligere, in quem omnes, vel maior et sanior pars capituli conveniret,
vos electionem ipsius archidiaconi omnino cassetis, et faciatis
ecclesiae Morinensi per electionem canonicam de persona idonea in
pontificem provideri. Alioquin, quod de ipso factum est ratum habentes,
contradictores ab eius impetitione per censuram ecclesiasticam
appellatione postposita compescatis, praefatum B. praebenda Morinensis
ecclesiae spoliantes, qui se ad hanc poenam, si forsan in probatione
deficeret, obligavit; non obstante, quod super aetatis defectu obiectum
est contra illum, quum idem canonicus huic obiectioni non multum
institerit, et super hoc a metropolitano fuerit iudicatum, cuius
sententia in rem transiit iudicatam, quum infra decendium non fuerit
legitima provocatione suspensa. [Quod si non omnes etc. Dat. Lat. IV.
Non. April. Ao. XI. 1208.]



Si ex septem compromissariis tres eligunt quartum, et ille consentit, et
est idoneus, confirmabitur electio.

Idem Episcopo Baiocensi.

Quum in iure peritus exsistas, et copiam habeas peritorum non possumus
non mirari, quod super quibusdam iuris articulis nos consulere voluisti,
qui nihil aut modicum dubitationis continere noscuntur. Primus siquidem
tuae consultationis articulus continebat, quod cuiusdam ecclesiae decano
defuncto, eiusdem loci capitulum sub hac forma in septem ex ipsis
canonicis compromisit, ut illum, quem ex se vel aliis de gremio ipsius
ecclesiae omnes pariter, vel maior eorum pars nominaret, idem capitulum
reciperet in decanum. Unde, quum unus ex illis septem a tribus ipsorum,
et alius, qui non erat de numero eorundem, a tribus aliis in decanum
fuerint nominati, requisisti, uter eorum assumi debeat a capitulo in
decanum. Super quo tibi taliter respondemus, quod is, qui de numero
septem a tribus eorum dignoscitur nominatus, iuxta compromissi tenorem
debet in decanum assumi, dummodo electioni de se factae consentiat, et
aliquod canonicum non obsistat. Praeterea etc. (cf. c. 31. de off. iud.
del. I. 29.) [Dat. Lat. X. Kal. Dec. Pont. nostr. Ao. XI. 1208.]



Electio imperatoris, spectat ad principes Germanos, tres praelatos, et
quatuor laicos, et electio facta per eorum maiorem partem, ceteris non
contemptis, tenet. Et ad Papam pertinet electum examinare, approbare, et
inungere, consecrare, et coronare, si est dignus; vel reiicere, si est
indignus, ut quia sacrilegus, excommunicatus, tyrannus, fatuus et
haereticus, paganus, periurus, vel ecclesiae persecutor. Et electoribus
nolentibus eligere, Papa supplet. Et data paritate vocum eligentium, nec
accedente maiori concordia, Papa potest gratificari cui vult. H. d.
notanter iste textus.

Idem Duci Caringiae.

Venerabilem fratrem nostrum Salzburgensem archiepiscopum, et dilectum
filium abbatem de Salem et nobilem virum marchionem orientalem,
quorundam principum nuncios ad sedem apostolicam destinatos benigne
recepimus, et eis benevolam duximus audientiam indulgendum. Literas
quoque, quas per eos quidam nobiles principes destinarunt, diligenter
perlegi fecimus, et quae continebantur in eis, notavimus universa. Inter
cetera vero quidam principes hac praecipue obiectione sunt usi,
dicentes, quod venerabilis frater noster Praenestinus episcopus
apostolicae sedis legatus aut electoris gessit aut cognitoris personam;
si electoris, in messem alienam miserat falcem suam, et electioni se
ingerens principum derogaverat dignitati; si cognitoris, absente altera
partium, videtur perperam processisse, quum citata non fuerit, et ideo
non debuit contumax iudicari. Verum nos, qui secundum apostolicae
servitutis officium sumus singulis in iustitia debitores, sicut
iustitiam nostram ab aliis nolumus usurpari, sic ius principum nobis
nolumus vindicare. Verum illis principibus ius et potestatem eligendi
regem, in imperatorem postmodum promovendum, recognoscimus, ut debemus,
ad quos de iure ac antiqua consuetudine noscitur pertinere; praesertim,
quum ad eos ius et potestas huiusmodi ab apostolica sede pervenerit,
quae Romanum imperium in personam magnifici Caroli a Graecis transtulit
in Germanos. Sed et principes recognoscere debent, et utique
recognoscunt, sicut iidem in nostra recognovere praesentia, quod ius et
auctoritas examinandi personam electam in regem et promovendam ad
imperium ad nos spectat, qui eum inungimus, consecramus et coronamus.
Est enim regulariter et generaliter observatum, ut ad eum examinatio
personae pertineat, ad quem impositio manus spectat. Numquid enim, si
principes non solum in discordia, sed etiam in concordia sacrilegum
quemcunque, vel excommunicatum in regem, tyrannum, vel fatuum,
haereticum eligerent, aut paganum, nos inungere, consecrare ac coronare
hominem huiusmodi deberemus? Absit omnino. Obiectioni ergo principum
respondentes, asserimus, quod legatus noster episcopus Praenestinus
carissimum in Christo filium nostrum approbando regem Ottonem, et
reprobando Philippum ducem Suaviae, nec electoris gessit personam, iuxta
quod nobis per literas suas quidam principum opponebant, utpote qui nec
fecit aliquem eligi, nec elegit, et sic electioni nequaquam ingessit se,
nec cognitoris personam exhibuit, quum neutrius electionem quoad factum
eligentium confirmandam duxerit, aut etiam infirmandam. Et sic ius sibi
principum nullatenus usurpavit, aut venit contra illud, Exercuit autem
denunciatoris officium, quia personam ducis eiusdem indignam, et
personam regis denunciavit idoneam quoad imperium obtinendum, non tam
propter studia eligentium, quam propter merita electorum; quamvis plures
ex illis, qui eligendi regem in imperatorem promovendum de iure ac de
consuetudine obtinent potestatem, consensisse perhibeantur in ipsum
regem Ottonem, et ex eo, quod fautores Philippi ducis, absentibus aliis
et contemptis, ipsum eligere praesumpserunt, pateat, eos perperam
processisse, quum explorati sit iuris, quod electioni plus contemptus
unius, quam contradictio multorum obsistat. Unde, quia privilegium
meruerunt amittere, qui permissa sibi abusi sunt potestate, videri non
immerito potest, quod iniuria huiusmodi non obstante ceteri uti poterint
iure suo. Et quoniam dux praedictus nec ubi debuit, nec a quo debuit
coronam et unctionem accepit, memoratus vero rex et ubi debuit,
videlicet Aquisgrani, et a quo debuit, scilicet a venerabili fratre
nostro Coloniensi archiepiscopo recepit utrumque; Nos utique non ducem,
sed reliquum reputamus et nominamus regem iustitia exigente. In
reprobatione vero praefati Philippi ducis Suaviae propter manifesta
impedimenta personae non accusatione, sed condemnatione potius fuit
opus, quia non accusatione, sed condemnatione indigent manifesta. Quod
autem, quum in electione vota principum dividuntur, post admonitionem et
exspectationem alteri partium favere possimus, maxime postquam a nobis
unctio, consecratio et coronatio postulantur, sicut utraque pars a nobis
multoties postulavit, ex iure patet pariter et exemplo. Numquid enim, si
principes admoniti et exspectati vel non potuerunt, vel noluerunt in
unum propositum convenire, sedes apostolica advocato et defensore
carebit, eorumque culpa ipsi redundabit in poenam? Sciunt autem
principes et tua nobilitas non ignorat, quod, quum Lotharius et Corradus
in discordia fuissent electi, Romanus Pontifex Lotharium coronavit, et
imperium obtinuit coronatus, eodem Corrado tunc demum ad eius gratiam
redeunte. Eos igitur duximus commonendos, ut, sicut nos a iuris ipsorum
cessamus iniuria, sic ipsi contra ius nostrum se nequaquam iniuriosos
ostendant, sed a praefato duce, iusto quidem a nobis iudicio reprobato,
recedant, et praefato regi Ottoni non abnuant adhaerere, nisi tunc demum
contra personam vel factum legitimum quid ab eis obiectum fuerit et
ostensum. (Et infra:) Sunt enim notoria impedimenta ducis Suaviae,
scilicet excommunicatio publica, periurium manifestum, et persecutio
divulgata, quam progenitores eius et ipse praesumpserunt in apostolicam
sedem et alias ecclesias exercere. Fuit quoque a bonae memoriae
Coelestino Papa praedecessore nostro propter invasionem et devastationem
patrimonii beati Petri, commonitione saepe praemissa, publice ac
solenniter excommunicationis vinculo innodatus, quum in Tuscia
moraretur, quod ipse postmodum recognovit, dum per nuncium suum ab ipso
praedecessore nostro absolutionis beneficium postulavit, et postmodum a
tunc Sutrino episcopo, quem cum abbate sancti Anastasii pro liberatione
venerabilis fratris nostri Salernitani archiepiscopi nos in Theutoniam
miseramus, contra formam mandati nostri de facto solummodo, quia de iure
non potuit, post suam electionem apud Wormatiam occulte se fecit
absolvi. Unde patet, quod fuit excommunicatus electus. Et videtur non
immerito, quod adhuc sit ex eadem causa excommunicationis sententia
innodatus, quum praedictus episcopus eum sua auctoritate non posset
absoluere, auctoritate vero nostrae delegationis nec posset plus, nec
aliter liceret hoc ipsi, quam ei fuerat ab apostolica sede concessum. Ex
eo etiam excommunicationis sententiae subiacere creditur manifeste,
quod, quum perfidus Marcualdus, Dei et ecclesiae inimicus, cum universis
fautoribus tam Theutonicis quam Latinis, excommunicationis vulgatae
vinculis suae iniquitatis meritis sit adstrictus, sicut iam vobis per
literas nostras directas per P. iudicem Placentinum ipsius Philippi
nuncium intimasse meminimus, quas ad ipsius Philippi audientiam credimus
pervenisse, ipse nihilominus, quamvis id non tantum ex relatione ipsius
iudicis, sed etiam per publicam famam ad notitiam eius devenerit, eidem
excommunicato non solum communicat, sed eum in malitia sua fovet, et per
nuncios et literas suas exacuit furorem ipsius, ut carissimum in Christo
filium nostrum Fridericum, Siciliae regem illustrem, nepotem suum, quem
iam hereditate paterna privavit, adhuc privet possessione materna. Idem
etiam contra proprium iuramentum, super quo nec consilium a sede
apostolica requisivit, ambitionis vitio regnum sibi usurpare
praesumpsit, non alium causa necessitatis in regem eligere, quod
utcunque tolerabilius videretur, quum super illo iuramento prius Romana
ecclesia consuli debuisset, sicut et eam quidam consuluere prudenter,
apud quam ex institutione divina plenitudo residet potestatis. Nec valet
ad plenam excusationem ipsius, si iuramentum illud dicatur illicitum,
quum nihilominus super eo nos prius consulere debuisset, quam contra
ipsum propria temeritate venire, praesertim illo exemplo, quod quum
Gabaonitae a filiis Israel per fraudem surripuerint iuramentum, ipsi
tamen cognita fraude contra illud venire temere noluerunt. Utrum vero
dictum iuramentum sit licitum vel illicitum, et ideo servandum an non
servandum exstiterit, nemo sanae mentis ignorat ad nostrum iudicium
pertinere. Quod autem Philippus de genere persecutorum exsistat,
principes non credimus dubitare, quum Henricus, qui primus imperium de
genere hoc accepit, bonae memoriae Paschalem Papam praedecessorem
nostrum cum episcopis, cardinalibus et multis nobilibus Romanorum
praesumpserit captivare. Fridericus autem pater ipsius Philippi contra
felicis recordationis Alexandrum Papam praedecessorem nostrum longo
tempore schisma fovit. Henricus frater ipsius Philippi, qualiter se
habuerit circa interfectores sanctae memoriae Alberti Leodiensis
episcopi, quem ipse prius coegerat exsulare, ac Conradus, qui praedictum
Ostiensem episcopum ceperat, satis nostis. Qui etiam qualiter
venerabilem fratrem nostrum Auximanum episcopum alapis caedi fecerit, et
pilos de barba eius avelli, et tractari eum in pluribus inhoneste,
qualiter quoque quosdam familiares ecclesiae Romanae naso fecerit
mutilari, qualiter praedictum Salernitanum archiepiscopum captivarit, et
quosdam, viros ecclesiasticos flammis torreri fecerit, quosdam vero
viros in mare submergi, ad tuam et aliorum principum credimus audientiam
pervenisse. Insuper, si praedictus dux, quod absit, imperium obtineret,
libertas principum in electione periret, et imperium obtinendi de cetero
ceteris fiducia tolleretur. Nam si, prout olim frater dicti ducis patri
eorum, sic dux ipse fratri suo succederet, videretur imperium non ex
electione, sed ex successione deberi, et in praeiudicium principum
redundaret, si non nisi de domo ducis praedicti videretur aliquis ad
imperium assumendus. Quum ergo nos flecti a nostro proposito nulla
penitus occasione possimus, sed in ea potius firmissime persistamus, et
tu nobis saepe per literas tuas duxeris suggerendum, ut eidem duci
nullatenus faveremus, nobilitatem ergo tuam monentes per apostolica
scripta mandamus, quatenus, sicut de gratia nostra confidis, et nos de
tua devotione speramus, de cetero a praefato duce Philippo recedas
omnino, non obstante iuramento, si quod ei ratione regni fecisti, quum,
eo quantum ad obtinendum imperium reprobato, iuramentum huiusmodi non
debeat observari. Praedicto vero regi Ottoni, quem nos, concedente
Domino, ad coronam imperii disponimus evocare, patenter adhaereas et
potenter; ut quum ei ad commonitionem nostram adhaeseris, inter primos
gratiam et benevolentiam eius obtinere praecipue merearis, ad quod nos
pro tuae nobilitatis amore dabimus operam efficacem [Dat. Laterani.]



Absentes ad electionem de provincia sunt vocandi, et confirmatur electio
maioris et sanioris partis.

Idem.

Coram dilecto filio nostro tituli sanctae Pudentianae presbytero
cardinali (Et infra:) Si vero utriusque partis fuerit cassata electio,
vos, fratribus omnibus, qui fuerint in provincia, convocatis, quod
maiori et saniori parti eorum super praedictis videritis complacere, per
censuram ecclesiasticam faciatis firmiter observari.



Cassatur electio partis maioris facta, contempta minori parte, etiam si
est unus solus; non tamen ius eligendi devolvitur ad minorem. H. d.
secundum intellectum communem.

Idem Parmensi Episcopo et eius Coniudicibus.

Bonae memoriae S. Cremonensi episcopo in extremis agente, quum de
convalescentia ipsius desperaretur, Cremonense capitulum H. canonicum
suum, Regii disciplinis scholasticis insistentem, ad certum terminum in
vigilia Pentecostes pro futuri electione pontificis citari fecerunt.
Verum secunda feria post Pentecosten, dicto episcopo viam universae
carnis ingresso, capitulum, antequam corpus illius esset sepulturae
traditum, absente canonico memorato, in quatuor de ipso capitulo et tres
de clero civitatis potestatem eligendi pontificem contulerunt, expresso,
ut minor pars illorum VII. sequeretur in electione maiorem. Habito
itaque post mortem, sed ante sepulturam tamen ipsius episcopi, de futuri
pastoris electione tractatu, quum vota illorum scinderentur in partes,
quatuor in archipresbyterum, duobus in archidiaconum, uno in alium
consentientibus, tandem, illo sepulto, minoris partis arbitrio ad
iudicium accedente maioris, eundem archipresbyterum concorditer
elegerunt. Cui electioni archidiaconus cum capitulo et clero civitatis
nullo contradicente consensit. Verum adveniens postmodum Hu., et
asserens se fuisse contemptum ac propter hoc electionem huiusmodi
nullius fuisse momenti, quasi ius eligendi devolutum fuisset ad ipsum
pro se, prout potuit archidiaconum memoratum elegit. Constituto autem
dicto H. pro sua electione, et dilecto filio nostro I. pro electione
archipresbyteri coram nobis, electionem ab ipso H. post electionem
archipresbyteri non cassatam, licet de viro multae literaturae, honestae
vitae et clarae famae, non tamen sine multa temeritate praesumptam, quum
de priori nostrum deberet exspectare iudicium, antequam procederet ad
secundam, duximus irritandam, in poenam interdicentes eidem
contradictionis vocem, in primo consensu capitulo permanente. Electionem
autem archipresbyteri, quamvis laudabile testimonium perhibeatur de
ipso, iustitia exigente cassavimus, tum quia, corpore dicti episcopi
nondum tradito sepulturae, habuerunt de ipsa electione tractatum contra
canonicas sanctiones, tum quia inventus est H. fuisse contemptus, licet
unus solus exstiterit, quum plus in talibus consueverit contemptus unius
obesse, quam multorum contradictio in praesenti. Nec praedicta debet
dici citatio valuisse, quia, quum episcopi mortem praevenerint,
temeraria nimis exstitit, et ideo non potuit arcere citatum. Adhaec
volentes Cremonensi ecclesiae speciali sollicitudine providere,
concedimus et mandamus ut si capitulum voluerit in suo perdurare
consensu, ipsum archiepiscopum auctoritate nostra in pastorem Cremonensi
ecclesiae concedatis, alioquin nisi forte infra VIII. dies de persona
idonea in pontificem sibi et ecclesiae suae providerint per electionem
canonicam et concordem, vos eisdem auctoritate sedis apostolicae de ipso
archipresbytero vel archidiacono seu alio viro idoneo providere curetis.



Non monachus in praelatum regularem eligi non potest.

Idem.

Quum ad nostram nuper notitiam pervenisset, quod H., qui se pro abbate
Lexoviensi gerebat, non fuit ante monachus quam electus, nos
attendentes, quod contra regulares traditiones illud fuerat attentatum,
quum nullam spem vel promissionem habens, ut abbas fiat, debeat
monachari, electionem de ipso factam de consensu fratrum nostrorum
curavimus irritare. Quocirca fraternitati vestrae per apostolica scripta
mandamus, quatenus tam monachis quam aliis fidelibus monasterii memorati
studeatis ex parte nostra districtius inhibere, ne praefato H. ullam
obedientiam vel reverentiam propter iam dictam electionem audeant
exhibere, et si quid in eodem monasterio, disponendo iam perperam
attentavit, nullius robur habere volumus firmitatis, sed penitus
irritari. [Quod si contra etc. Dat. Lat. III. Id. Ian. 1199.]



In abbatem eligi non potest, nisi instructus in regula monachali.

Idem Magistro C. Presbytero cardinali, sedis apostolicae Legato.

Officii tui prosequeris laudabilem actionem, quum super illis, de quibus
dubitas, per nos postulas edoceri. Sane nobis tuis literis intimasti,
quod, quum monasterium quoddam possessionibus convenienter ditatum, sed
positum in medio nationis pravae pariter et perversae, pastore careret,
monachi de electione abbatis tractantes, necessarium duxerint personam
eligere aliquam, cuius potentia valeret a persecutoribus liberari; quum
non possent sui ordinis idoneam invenire personam, in quendam virum
nobilem oculos direxerunt, per quem poterant melius defensari, et
consilio quorundam iuris peritorum patrem adierunt ipsius, humiliter
postulantes, quod filium suum induceret, ut habitum susciperet
monachalem, nullam patri de ipsius promotione fiduciam tribuentes. Et
pater ad hoc induxit filium providum et discretum, literatum, XXV.
annorum aetatis, qui effectus est monachus, nulla spe, ut asserit, de
sublimatione tributa; sed die, in quo monachus est effectus, fuit in
abbatem electus: cuius electio exstitit per dilectum filium nostrum G.
de Lab. subdiaconum nostrum rectorem Messanensem apostolicae sedis
legatum, qui omnibus praedictis interfuit, confirmata. Quum autem idem
sit paratus purgare se, quod nulla fuit ad hoc ambitione inductus, per
literas nostras postulas edoceri, utrum dictus legatus electionem
huiusmodi confirmare, vel dispensare potuit, vel quod factum est stare
possit, et utrum, electione rite cassata, iterum valeat eligi in
abbatem? Nos autem consultationi tuae taliter respondemus, quod, quum ex
his, quae in continenti subsecuta sunt, ostendatur, quod talis taliter
non possit eligi in abbatem, maxime pro eo, quod ante, quam esset
discipulus, voluit esse magister, electionem illam irritam esse
decrevimus et inanem. Verum, postquam fuerit in regula competenter
instructus, si urgens necessitas et evidens utilitas ipsius monasterii
postulaverit, purgatione recepta poterit in abbatem assumi, ne
monasterium opprimatur incursibus malignorum. [Secundo etc. ñ cf. c. 11.
de testam. III. 26.]



Electio alias canonica confirmatur, licet quidam eligentium essent
minori excommunicatione ligati.

Idem.

Illa quotidiana instantia, [sollicitudo videlicet ecclesiarum omnium,
quae ministerium cingit apostolicae servitutis, potissimum nos inducit,
ut ad illarum consolationem intendamus sollicite, ac benigne iusta
desideria earundem effectu celeri prosequendo, quae pastorum sunt
solatio destitutae, ne pro pastoris carentia in spiritualibus et
temporalibus sustineant detrimentum, et grex dominicus luporum morsibus
relinquatur, si non sit qui noctis vigilias custodiat super eum. Sane
quum venerabilis frater noster, Albertus archiepiscopus vester, tunc
electus, ad nostram praesentiam accessisset, nos ecclesiae
Magdeburgensi, quae non solum in prosperis, verum etiam in adversis
sacrosanctae Romanae ecclesiae, matri suae, devota semper exstitit,
tanquam filiae speciali sollicitudine volentes paterna consulere, iam
pridem diligenter auditis et intellectis, quae dilecti filii Ö S.
Sebastiani, Ö S. Mariae, et Ö de Mildense praepositi, et C. et C.
maioris ecclesiae, et magister Gernandus S. Nicolai, et Litulfus S.
Petri canonici Magdeburgenses tam verbis quam scriptis proposuerant
sollicite coram nobis.] Quia pro certo didicimus, electionem de ipso
factam canonicam exstitisse, ipsam auctoritate apostolica duximus
confirmandam, supplentes de plenitudine potestatis, si quis in ea ex eo
fuisset defectus, quod quidam interfuerunt electioni eiusdem, qui ex
sola participatione in simplicis excommunicationis laqueum inciderunt,
[sicut etc. Dat. Romae ap. S. Petrum VI. Id. Febr. Ao. IX. 1207.]



Si postulatio cum electione concurrit, et numerus postulantium est duplo
maior, et postulatus est idoneus, postulatio admittitur reiecta
electione. Si vero indignus, et hoc maior pars postulantium ignoravit,
postulatio et electio reprobatur. Si vero sciebant, et electus est
idoneus, confirmatur electio, et idem, si numerus postulantium non est
duplo maior. Hoc dicit intelligendo secundum quod continet ius commune.

Item Magister Maximo Notario nostro.

Scriptum est in Apocalypsi Ioannis, quod in medio sedis et in circuitu
sedis erant quatuor animalia, [plena oculis ante et retro; primum animal
simile leoni, secundum animal simile vitulo tertium animal habens faciem
quasi hominis, et quartum animal simile aquilae volanti; et quatuor
animalia singula eorum alas senas habebant. Sedes ista Romana ecclesia
intelligitur, quae usitato vocabulo sedes apostolica nuncupatur, utique
sedes agni sedes viventis in saecula saeculorum; in medio cuius quasi
filiae in gremio resident et in circuitu adstunt quasi famulae in
obsequio quatuor patriarchales ecclesiae, Alexandrina, Antiochena,
Hierosolymitana et Constantinopolitana, quae per illa quatuor animalia
designantur. Marcus enim Alexandrinam fundavit et rexit ecclesiam, qui
secundum visionem Ezechielis accipitur per leonem, eo, quod evangelium
inceperit a rugitu, dicendo: "Vox clamantis in deserto," et quia,
quemadmodum leo catulum suum post diem tertium suo asseritur excitare
rugitu, sic Deus Pater filium suum, qui leo de tribu Iuda esse
describitur, de cuius resurrectione principaliter tractat Marcus,
divinitatis suae potentia post triduum a mortuis suscitavit. Unde in die
resurrectionis dominicae ipsius evangelium antonomastice in ecclesia
recitatur. Lucas autem fuit natione Antiochenus; qui propterea in vituli
figura describitur, in quo sacerdotalis hostia designatur, quoniam a
sacerdotio inchoans evangelium, de immolatione tractavit praecipue summi
sacerdotis et veri, qui est hostia salutaris, vitulus videlicet
saginatus, quem pater iussit occidi pro filio prodigo redeunte. Unde
bene per ipsum Antiochena ecclesia designatur, in qua primum Apostolorum
princeps in summi sacerdotii cathedram a fidelibus exstitit sublimatus.
Matthaeus quidem fuit natione Iudaeus, et evangelium primus descripsit
etiam hebraice in Iudaea, et ob hoc per hominis speciem designatur, quod
ab incarnatione Christi suum inchoans evangelium, principaliter humanam
eius nativitatem ostendit, quam ipse Christus de Iudaeis et in Iudaea
pro nobis assumens, Hierosolymitanam ecclesiam metropolim Iudaeorum sua
humana praesentia consecravit, de qua dictum fuerat per Prophetam: "Homo
factus est in ea, et ipse fundavit eam altissimus." Ioannes vero Asianam
fundavit ecclesiam, et Apocalypsim septem ecclesiis, quae sunt in Asia,
ipse descripsit, quibus et ceteris Graecorum ecclesiis
Constantinopolitana tandem praeferri meruit et praeponi per aquilam
merito designata, quia sicut aquila volatu omnes aves excellit, et
oculorum eius intuitum solis radius non offendit, sic Ioannes tribus
aliis animalibus in terra relictis, supra coelos coelorum ascendens,
veram lucem oculis inverberatis adspexit, et a divina verbi nativitate
suum evangelium inchoavit; qui, licet inter universos Evangelistas
fuerit ultimus tempore, praecipuus tamen exstitit dignitate quoniam, in
coena supra pectus Christi recumbens, fluenta doctrinae de ipso sacri
dominici pectoris fonte potavit. Sic Constantinopolitana ecclesia, licet
posterior tempore, postmodum propter honorificentiam piissimi
Constantini praelata est aliis dignitate; sicque facti sunt primi
novissimi, et novissimi primi, ut merito ipsi dicatur: "Multae filiae
congregaverunt divitias, sed tu sola supergressa es universas." Ad cuius
ecclesiae regimen talis est pontifex assumendus, qui ad similitudinem
illorum quatuor animalium ante et retro plenus sit oculis, ut pleno
lumine veteris et novi testamenti mysteria contempletur, per
experientiam videns praeterita, et futura praevidens per cautelam. Debet
etiam habere sex alas, scilicet sex legum notitiam, naturalis,
MosaWcae, et propheticae, evangelicae, apostolicae et canonicae, quibus
perfecto libramine inter coelum volans et terram, de terris ad coelestia
et de temporalibus transvolet ad aeterna.] Sane ad hanc ecclesiam,
scilicet Constantinopolitanam, duo [quaedam] animalia sunt vocata,
utinam plena oculis, et alas habentia senas, videlicet venerabilis
frater noster Eradiensis archiepiscopus, et dilectus filius plebanus
sancti Pauli de Venetiis, sicut per procuratores tam postulantium
archiepiscopum, quam eligentium plebanum fuit propositum coram nobis.
[Proposuerunt siquidem procuratores electorum plebani, quod, quum
ecclesia Constantinopolitana vacante canonici Ph. decanum suum sibi
elegerint in pastorem, et nos cassaverimus electionem eandem, quia
quibusdam exclusis, qui adesse debuerunt, exstitit celebrata, ne diu
gregi fidelium deesset cura pastoris, tam canonici quam quidam alii, qui
se in electione Constantinopolitani patriarchae ius habere dicebant, ut
de electione tractarent, adinvicem convenerunt. Quumque septem personae
pro septem praepositis se offerrent, et quidam alii pro ceteris
praelatis se tractatui electionis ingererent, post multam concertationem
tam illas septem personas quam duas alias ad universitatis instantiam,
quae tamen duas tantum voces haberent, salvo in omnibus iure suo tam in
praesenti quam in futuro, pro bono concordiae receperunt. Sed factum
est, quod humani generis inimico, qui unitatem ecclesiae scindere
nititur, superseminante zizania messi dominicae, in duas partes sunt
vota divisa, novem de canonicis et novem aliis praenominatis personis
postulantibus archiepiscopum memoratum, et quindecim canonicis et
praeposito sanctorum Apostolorum plebanum eligentibus supradictum; cuius
electioni cantor, qui pro utilitate absens erat ecclesiae, et ante
tractatum electionis per literas suas consensum expresserat de plebano,
si aliis complaceret, et octo alii canonici, qui electionis tempore non
fuere praesentes, suum praestitere consensum; et sic in plebanum
praedictum vota viginti quatuor canonicorum et unius praepositi
convenerunt. Dicebant ergo postulantium numerum esse minorem, quum decem
et octo tantum archiepiscopum postularent; de quibus quosdam eorum, quos
cum praefata protestatione sui iuris admiserant, excludere nitebantur,
duos videlicet de Blakerna et Buccaleone praepositos; quia, quum per
exemptionis privilegium a sede apostolica impetratum se subtraxerint
oneri, tacite renunciasse videbantur honori, ut ad electionem non
pertinerent illius, cui electo nullatenus subiacerent. Alii quatuor non
erant praepositi, sed aliarum ecclesiarum clerici, qui se tractatui
electionis suorum praepositorum nomine ingerebant, quia eorum domini
adeo erant absentes, quod ad tractatum electionis vocari commode nec
poterant, nec debebant; quoniam, si absentes possent per procuratores
adesse, vix iura devolverentur absentium ad praesentes, quum raro
contingeret, quod per se vel per alios interesse non possent. Septimus
autem, qui praesens exstiterat, iam electus et confirmatus in
archiepiscopum Verricensem et translatus ad suam ecclesiam, possessionem
eiusdem adeptus fuerat corporalem. Et licet universitas clericorum
quatuor prius pro se postularet admitti, quia tamen pars canonicorum tot
nolebat admittere, ne numerus aliorum nimis excresceret, ita tandem pro
bono pacis exstitit ordinatum, ut duo tantum admitterentur ex illis cum
protestatione praedicta, et ideo eligentes asserebant illos duas tantum
voces et non ceterorum habere, maxime quum triginta praepositurae
fuerint ad septem redactae, quae tamen nondum fuerunt auctoritate sui
iudicis approbatae. Conventuales autem ecclesias ultra quinque vel sex
tunc temporis esse negabant, et, si plures fuissent, tempore tamen
electionis praedictae praelatos earum dicebant non fuisse praesentes. De
malo denique zelo intendebant arguere postulantes eo, quod, ut
proponebant, illiteratum et impudicum ex certa scientia postularant;
cuius incontinentiam dicebant per filium in monachatu genitum paternae
libidinis testem posse probari. Eundem etiam archiepiscopum de ambitione
notabant eo, quod in vigilia Nativitatis dominicae se suae subtraxit
ecclesiae, et esset in urbe regia, ubi tunc erat postulatio celebranda,
et passus est cum hymno "Te deum laudamus" se in sede locari, in qua
profestis diebus residere consueverat patriarcha. Qui etiam auctoritate
propria bona patriarchatus post mortem patriarchae distribuens, eiusdem
sigillo violenter arrepto de scrinio camerarii, literas quasdam, quibus
illud impressit, misit Ravennam, et quandam pecuniae summam ibi
depositam auctoritate literarum illarum sibi fecit afferri, eandemque
distribuit pro suae voluntatis arbitrio in ecclesiae
Constantinopolitanae praeiudicium et gravamen, quod totum et alia in
capitulo fuere proposita, quum quidam de ipso postulando tractarent.
Unde petebant, ut, quum pars postulantium archiepiscopum esset numero
minor, inferior zelo, et a suo iure ceciderit postulando scienter
indignum, electionem confirmare factam de dicto plebano canonice
dignaremur; maxime quum ipsi usi fuerint iure communi personam
eligibilem eligendo, quod ordinarii iuris exsistit, et alii iuris
communis contempto beneficio ad extraordinarium auxilium transvolarint.
Ad haec procuratores partis alterius responderunt, quod universi
praelati conventualium ecclesiarum apud Constantinopolim exsistentium
per nostram constitutionem in electione Constantinopolitani patriarchae
ius habent. Unde universitas praelatorum, de qua in eadem constitutione
cavetur expresse, restringi non debet ad septem, quum ratione suae
dignitatis in hoc bene fuerit ecclesiae memoratae provisum; tum ut
sanior haberetur super electione tractatus, quum integrum sit iudicium
plurimorum sententiis confirmatum; tum etiam, ut per numerum praelatorum
illis posset occurri, qui Dei sanctuarium iure volebant hereditario
possidere. Addebant etiam, quod praefatae constitutionis beneficium duo
exempti praepositi per exemptionis privilegium nullatenus amiserunt,
quum ea, quae in favorem alicuius introducta sunt, in eius laesionem non
debeant redundare, et per privilegia Pontificum Romanorum addi, non
subtrahi consueverit illis, quibus specialiter indulgentur, propter
praedictam maxime rationem, ut illis obsisterent prudenter, qui Domini
sanctuarium moliuntur in ius hereditarium usurpare. Unde iidem excludi
non poterant nec debebant, ea etiam ratione, quod septem nomine septem
praepositorum et duo vice ac nomine viginti trium praelatorum pro ipsa
universitate fuerint a canonicis ad tractatum electionis admissi; et
sic, quum in postulatum vota septem praepositorum et decem et octo
praelatorum praesentium, et aliorum sex absentium, quorum procuratores
erant in civitate praesentes, consensu mediante illorum concurrerint,
pro parte sua ultra duplo maiorem numerum allegabant; quum in plebanum
quindecim tantum canonici et unus praepositus a principio consensissent,
nec aliquid ei iuris accreverit in hoc casu per subsequentem consensum
novem canonicorum, qui electionis tempore non fuere praesentes, nec
vocari potuerint commode nec deberent; praesertim quum octo ex illis
tanto tempore fuissent absentes, quod secundum constitutionem
patriarchae ac capituli Constantinopolitanorum pro canonicis nullatenus
haberentur. Auctoritatem etiam introducebant pro se, quum regulariter
maioris auctoritatis praelatus quam simplex canonicus habeatur. Bonum
vero zelum ea ratione probabant, quod Venetum pro vitando scandalo longa
conversatione notum, laudabili administratione probatum, carum clericis,
et acceptum laicis postularant; in quem assensus principis,
suffraganeorum vota plebisque desiderium concurrebant; nec debebant
aliquid sinistrum de ille praesumere, quem et excellentia dignitatis et
communis reddebat fama praeclarum. Nec etiam erant adversarii audiendi,
qui promotionis eius tempore tacuerunt, nisi forte aliquid novum
proponerent, vel quod postmodum didicissent, maxime quum obiectam notam
incontinentiae, si qua forsitan praecessisset in ipso, quod tamen
inficiabantur omnino, subsequens longae conversationis delevisset
honestas. Proposuerunt etiam, quod nisi pars altera se ab iniuriis
temperaret, intendebant quaedam proponere tam in personas eligentium
quam electi. Ad excusationem vero eiusdem archiepiscopi super obiectione
ambitus proponebant, quod idem ex honesta et probabili causa
Constantinopolim venerat, et habebat necesse frequenter accedere, tum
propter negotia patriarchalis ecclesiae, tum etiam propter exsecutionem
ultimae voluntatis patriarchae defuncti suae discretioni commissae; qui
licet interfuerit vesperis et matutinis in patriarchali ecclesia ob
solennitatem diei, in loco tamen decani resedit, nec aliquid de
patriarchalibus usurpavit. Ipsum etiam literatum, etsi non eminenter,
competenter tamen esse dicebant, sufficientem intelligentiam et
eloquentiam de scripturis et in scripturis habentem; nihilominus
allegantes, quod, etsi quaedam conventuales ecclesiae tunc vacarent, aut
forsan propter pauperiem non haberent numerum clericorum, ipsum
capitulum, aut etiam unus, qui vicem capituli retineret, ad electionem
pro praelato deberet admitti, quum in talibus saepe capitulum vicem
consueverit supplere praelati, et nomen ac ius universitatis multotiens
devolvatur ad unum et retineatur in uno. De malo nihilominus zelo
arguebantur electores plebani eo, quod hominem elegerant, quem
electionis tempore credebant in minoribus ordinibus constitutum,
asserentes, quod in vigilia nativitatis dominicae altera pars apud
Constantinopolim consenserat in plebanum, qui se paulo ante apud
Venetias fecerat in subdiaconum promoveri. Ex quo inferebatur, quod, si
hoc actum fuerit ex condicto, non poterat ambitione carere. Si vero
praeordinatum non exstitit, quum propter locorum distantiam hoc ad
eligentes tam brevi tempore nequiverit pervenisse, sequitur, quod
secundum conscientias suas ineligibilem eligebant; vel si error ad
excusationem accusatione non vacuam allegetur, in confessionem
negligentia veniet, quae super iis non multum distat a culpa.
Adiiciebant etiam, quod magis erat extraordinarium consentire in
hominem, non solum extra totum patriarchatum, verum etiam extra totum
imperium constitutum, quam in vicinum et familiarem, suffraganeum
eiusdem ecclesiae, de cuius pastoris electione tractatur. Personam
quoque plebani de vehementi ambitione notabant, dicentes, quod ipse per
literas suas quosdam Constantinopolitanos canonicos expresse rogaverat,
ut eum in suum eligerent patriarcham; quod pars adversa negabat. Unde
petebant postulatores archiepiscopi saepedicti, ut, quum esset altera
pars zelo, auctoritate ac numero minor, cassato quod factum fuerat de
plebano, postulationem ipsorum admittere dignaremur.] Verum quia de his,
quae per assertionem partium in iudicium deducta fuerant, nobis non
potuit fieri plena fides, quamvis super his, quae de numero dicta sunt
postulantium, per quoddam instrumentum publicum, nec non per
confessionem procuratoris adversae partis in iudicio quidem factam, sed
postea revocatam, pars altera assereret suam intentionem esse fundatam,
causam discretioni tuae duximus committendam, per apostolica scripta
mandantes, quatenus super his et aliis inquiras diligentissime
veritatem, de meritis electi et postulati apud Venetias, ubi nati
fuerunt et diutius conversati, de studiis autem eligentium et
postulantium, et omnibus generaliter, quae causam possunt instruere,
apud Constantinopolim, ubi huiusmodi postulatio et electio celebratae
fuerunt, et, si partes consenserint, procedas hoc modo, ut, si
constiterit de mutuo convenisse consensu, quod ad electionem patriarchae
septem admitterentur praepositi, sive per se ipsos sive per alios, et
duo alii ex parte universitatis pro ceteris conventualium ecclesiarum
praelatis, totque tunc temporis conventuales ecclesias habuisse
praelatos, quod cum septem praepositis et novem canonicis, quos quidem
canonicos constat in postulatione praefati archiepiscopi convenisse,
duplo maiorem facerent numerum quam sexdecim electores plebani, tu vice
nostra postulationem admittas, (nisi probatum fuerit, postulato aliquid
obviare de canonicis institutis, quod promotionem ipsius debeat
impedire), ac plebani electione cassata ipsum archiepiscopum absolvas a
vinculo, quo Eradiensi ecclesiae tenetur, concedendo ipsum
Constantinopolitanae ecclesiae in pastorem. Quod si ad faciendum duplo
maiorem numerum simul omnes praedicti minime sufficerent, sive dignus
sive indignus fuerit postulatus, tu, postulatione repulsa, electionem
plebani auctoritate nostra confirmes, dummodo nihil obsistat eidem, quod
ipsum tanto praesulatu reddat indignum. Si vero numerus postulantium
inventus fuerit duplo maior, quemadmodum praedictum est, et persona
postulata reperta fuerit indigna, tu tam postulationem, quam electionem
non differas reprobare, nisi forsan omnes aut maior pars postulantium
praesumptione damnabili postulaverint scienter indignum, ut hac vice
merito debeant eligendi seu postulandi potestate privari. Et hoc quoque
casu electionem confirmes, si eam de persona idonea constiterit
celebratam. [Porro etc. Dat. Signiae XV. Kal. Sept. Pont. nostr, Ao. XV.
]



Si illi, ad quos spectat electio, negligunt eligere praelatum
cathedralis vel regularis ecclesiae infra tres menses, proximus superior
ecclesiam ordinabit; quod si intra tres alios menses non fecerit,
canonice punietur.

Idem in concilio generali.

Ne pro defectu pastoris gregem dominicum lupus rapax invadat, aut in
facultatibus suis ecclesia viduata grave dispendium patiatur, volentes
in hoc etiam occurrere periculis animarum, et ecclesiarum indemnitatibus
providere, statuimus, ut ultra tres menses cathedralis vel regularis
ecclesia praelato non vacet. Infra quos, iusto impedimento cessante si
electio celebrata non fuerit, qui eligere debuerant, eligendi potestate
careant ea vice, ac ipsa eligendi potestas ad eum, qui proximo, praeesse
dignoscitur, devolvatur. Is vero, ad quem fuerit devoluta potestas, Deum
prae oculis habens, non differat ultra tres menses cum consilio capituli
sui et aliorum virorum prudentium viduatam ecclesiam de persona idonea
ipsius quidem ecclesiae, vel alterius, si digna non reperiatur in illa,
canonice ordinare, si canonicam voluerit effugere ultionem.



Per aliquam de tribus formis hic contentis, scilicet scrutinii,
compromissi et inspirationis, procedi debet ad electionem in ecclesiis
cathedralibus; aliter electio celebrata non valet, et contra facientes
privandi sunt ea vice potestate eligendi. H. d. usque ad  Illud. ñ Interdicit procuratorem in electionis negotio constitui, nisi concurrant
hic contenta usque ad  Electiones. Abbas Siculus. ñ Praecipit
electiones solenniter publicari, et clandestinas reprobari. H. d. usque
ad finem. Abbas Siculus.

Idem in eodem.

Quia propter diversas electionum formas, quas quidam invenire conantur,
et multa impedimenta proveniunt, et magna pericula imminent ecclesiis
viduatis, statuimus, ut, quum electio fuerit celebranda, praesentibus
omnibus, qui debent, et volunt et possunt commode interesse, assumantur
tres de collegio fide digni, qui secrete et sigillatim vota cunctorum
diligenter exquirant, et in scriptis redacta mox publicent in communi,
nullo prorsus appellationis obstaculo interiecto, ut is collatione
habita eligatur, in quem omnes, vel maior et sanior pars capituli
consentit. Vel saltem eligendi potestas aliquibus viris idoneis
committatur, qui vice omnium ecclesiae viduatae provideant de pastore.
Aliter electio facta non valeat, nisi forte cornmuniter esset ab
omnibus, quasi per inspirationem abque vitio celebrata. Qui vero contra
praescriptas formas eligere attentaverint, eligendi ea vice potestate
priventur. Illud autem penitus interdicimus, ne quis in electionis
negotio procuratorem constituat, nisi sit absens in eo loco, de quo
debeat advocari, iustoque impedimento detentus venire non possit, super
quo, si opus fuerit, fidem faciat iuramento, et tunc, si voluerit, uni
committat de ipso collegio vicem suam. Electiones quoque
clandestinas reprobamus, statuentes, ut, quam cito electio fuerit
celebrata, solenniter publicetur.



Consentiens electioni de se factae per abusum potestatis saecularis,
efficitur ineligibilis ad dignitatem, et electio est nulla. Eligentes
autem a beneficiis per triennium suspenduntur, et tunc sunt privati
potestate eligendi.

Idem in eodem.

Quisquis electioni de se factae per saecularis potestatis abusum
consentire praesumpserit contra canonicam libertatem, et electionis
commodo careat, et ineligibilis fiat, nec absque dispensatione ad
aliquam valeat eligi dignitatem. Qui electionem huiusmodi, quam ipso
iure irritam esse censemus, praesumpserint celebrare, ab officiis et
beneficiis penitus suspendantur per triennium, eligendi tunc potestate
privati.



Si praelatus per negligentiam confirmavit indignum electum ad regimen
animarum, perdit potestatem confirmandi primum successorem, et a
perceptione proprii beneficii suspenditur, et promotus deiicitur. Si
vero per malitiam hoc fecit, gravius punitur. Electi vero immediate
subiecti Papae, per se aut per personas instructas debent adire Papam,
et petere confirmationem. Et si sint electi in concordia, et valde
remoti, videlicet ultra Italiam constituti, interim administrant, ita
tamen, quod nil alienent; benedicuntur autem et consecrantur, prout
consueverunt.

Idem in eodem.

Nihil est, quod ecclesiae Dei magis officiat, quam quod indigni
assumantur praelati ad regimen animarum. Volentes igitur huic morbo
adhibere necessariam medelam, irrefragabili constitutione sancimus,
quatenus, quum quisquam ad regimen animarum fuerit electus, is, ad quem
pertinet ipsius confirmatio, diligenter examinet et electionis
processum, et personam electi, ut, quum omnia rite concurrerint, munus
ei confirmationis impendat, quia, si secus fuerit incaute praesumptum,
non solum deiiciendus est indigne promotus, verum etiam indigne
promovens puniendus. Ipsum quoque decernimus hac animadversione puniri,
ut, quum de ipsius constiterit negligentia, maxime si hominem
insufficientis scientiae, vel inhonestae vitae, vel aetatis illegitimae
approbaverit, non solum confirmandi primum successorem illius careat
potestate, verum etiam, ne aliquo casu poenam effugiat, a perceptione
proprii beneficii suspendatur, quousque, si aequum fuerit, indulgentiam
valeat promereri. Si vero convictus fuerit in hoc per malitiam
excessisse, graviori subiaceat ultioni. Episcopi quoque tales ad
sacros ordines et ecclesiasticas dignitates promovere procurent, qui
commissum sibi officium digne valeant adimplere, si et ipsi canonicam
cupiunt effugere ultionem. Ceterum qui ad Romanum pertinent
immediate Pontificem, ad percipiendam sui confirmationem officii eius se
conspectui, si commode fieri potest, personaliter repraesentent, aut
personas transmittant idoneas, per quas diligens inquisitio super
electionibus et electis possit haberi, ut sic demum per ipsius
circumspectionem consilii sui plenitudinem officii assequantur, quum eis
nihil obstiterit de canonicis institutis, ita, quod interim valde
remoti, videlicet ultra Italiam constituti, si electi fuerint in
concordia, dispensative propter necessitates ecclesiarum et utilitates
in spiritualibus et temporalibus administrent; sic tamen, ut de rebus
ecclesiasticis nihil penitus alienent. Munus vero benedictionis seu
consecrationis recipiant, sicut hactenus recipere consueverunt.



Expensae necessariae, quas facit capitulum pro electione praelati, de
bonis praelaturae debent fieri vel reddi.

Honorius III. Capitulo Constantinopolitano.

Ut praeteritae contentionis decisa materia futuris litigiis occasio
amputetur, praesentium auctoritate statuimus, ut expensae necessariae,
quas capitulum Constantinopolitanum vel eius nuncii vacante sede pro
electionis negotio fecerint, de bonis patriarchatus fiant totaliter vel
reddantur, dummodo ipsi bona decedentis patriarchae non occupent vel
usurpent.



Electio post collationem ex intervallo celebrata non valet. H. d.
secundum opinionem magis communem.

Idem Electo Lugdunensi.

Quum post petitam instanter et demum obtentam venerabilis fratris nostri
quondam Lugdunensis archiepiscopi cessionem vota canonicorum
Lugdunensium in te, tunc ipsorum praepositum, concorditer convenisset,
quia tandem examinato, sicut decuit, processu electionis tuae, invenimus
eam post publicationem consensuum et collationis tractatum aliquamdiu
fuisse protractam, assensumque tuum prius, quam electus fueris,
requisitum, electionem eandem ex ipsius duntaxat inordinato processu
iustitia cassavimus exigente. [III. id. Ian. Ao. VIII. ñ 1224.]



Monachus unius monasterii alterius factus abbas, in electione abbatis
prioris monasterii vocem non habet, etiamsi tale ius ab abbate et
monachis prioris monasterii sibi fuit reservatum.

Idem Eboracensi Priori, et Magistro Guidoni de Canopo.

Constitutis in praesentia nostra procuratoribus dilectorum filiorum
sancti Taurini Eboracensis et sancti Leofredi de Cruce abbatum, ac
monasterii Fiscanensis, dilectum fratrem nostrum B. tit. SS. Ioannis et
Pauli presbyterum cardinalem dedimus auditorem, coram quo proposuerunt
procuratores praedictorum abbatum, quod vacante praefato monasterio,
quod immediate ad Romanam ecclesiam pertinet, monachi eiusdem loci
contemptis praefatis abbatibus, qui commode poterant et debebant de iure
vocari, ad electionem abbatis temere procedentes, Ethard. quondam
abbatem S. Iudoci ad eiusdem regimen minus idoneum eligere
praesumpserunt, quare petebant electionem huiusmodi penitus irritari.
Quum autem procuratores ipsorum abbatum iussi essent exprimere, quo iure
ipsi abbates deberent electioni abbatis Fiscanensis monasterii interesse
responderunt, quod olim, quum assumerentur in suorum monasteriorum
abbates, fuit specialiter indultum eis ab abbate et conventu monasterii
Fiscanensis, ut haberent vocem in capitulo eorundem. Nos autem rationem
huiusmodi frivolam reputantes, de consilio fratrum nostrorum super hoc
perpetuum silentium imponimus abbatibus supradictis.



Electio debet fieri verbo, et de illo, in quem consenserit maior pars
capituli, et non respectu aliarum partium.

Idem Rothomagensi Capitulo.

Ecclesia vestra destituta pastore, et votis vestris, quum de futura
praelati haberetis successione tractatum, in diversa divisis, quidam in
Thomam, quidam in cancellarium, et quidam singulares in singulares
personas eiusdem ecclesiae consensistis. Verum quum super his in nostra
et nostrorum fratrum praesentia multa fuissent hinc inde proposita,
invenimus, quod illi, qui sua in Thomam desideria dirigebant, licet
maiorem partem facerent partium comparatione minorum, non tamen ad
maiorem partem capituli pervenerunt. Consideravimus nihilominus, quod
post publicationem consensuum et collationis tractatum ad electionem
nullus habitus est processus, quamvis deportationis solennitas etiam
post appellationem legitimam fuerit subsecuta, quam pro electione nec
deceret, nec etiam expediret haberi. Unde de fratrum nostrorum consilio
quod factum est de T. praedicto cassavimus, petitione consentientium
etiam in cancellarium non admissa.



Non professus in abbatem eligi non potest.

Gregorius IX.

Quum in magistrum assumi non debeat qui formam discipuli non assumpsit,
nec sit praeficiendus qui subesse non novit, nos, intellecto per te,
quod in quibusdam regularibus domibus, iure tibi dioecesano subiectis,
sunt quidam in abbates non professi ordinem regularem assumpti,
mandamus, quatenus, quum tales abbates esse non debeant, qui per
professionem monachi et regulares canonici non fuerint, ad amotionem
eorum, quos tales inveneris, sublato appellationis impedimento, procedas.



Electio facta a non maiori parte capituli et omissa collatione non valet.

Idem Cumanensi Capitulo.

Cumana ecclesia pastoris solatio destituta, et congregatis die ad
celebrandam electionem praefixa, qui praesentes erant de Cumanis
canonicis, ac tribus abbatibus, [videlicet S. Abundii, S. Carpophari et
S. Iuliani Cumani] qui vocem in electione habere noscuntur, capellani et
clerici civitatis, electioni se debere interesse dicentes, sub huiusmodi
protestatione admissi fuerunt, quod vox eorum, qui non deberent
interesse de iure vel consuetudine, non valeret. Tandem praemisso iuxta
formam concilii generalis scrutinio, VII. de canonicis, unus abbatum,
XI. capellani et novem clerici in eiusdem ecclesiae archipresbyterum
convenerunt, novem canonicis, uno de abbatibus, uno capellano et XI.
clericis in ipsius ecclesiae archidiaconum dirigentibus vota sua.
[Quumque super electione utriusque procuratores eorum ad nostram
praesentiam accessissent, dil. filium nostrum O. S. Nicolai in Carcere
Tulliano diaconum Cardinalem eis deputavimus auditorem, qui quum ea quae
fuerunt proposita coram ipso nobis fideliter retulisset,] Quum decem et
octo fuerint canonici, tres abbates, XX. clerici et XIV. capellani,
neutram electionem comperimus ad maiorem partem totius capituli
pervenisse. Nec probatum fuerat, [ab eisdem procuratoribus] quod clerici
admitti debuerint, nec quod capellani admissi fuerint de consuetudine
vel de iure. Nam etsi capellani duabus electionibus episcoporum
interfuerint, et scrutatores dederint voluntatum, non tamen inquisita
vota sua fuisse, vel eos aliquos elegisse probatur. Sed et si inquisita
fuissent vota, vel ipsi aliquos elegissent, per hoc tamen non constitit,
id eis de iure competere, vel ex consuetudine iam praescripta. Unde nos
electiones ipsas praesumptas etiam contra formam concilii generalis,
quum collatio in communi omissa fuerit, quae post publicationem
scrutinii fieri debuisset, de fratrum nostrorum consilio sententialiter
duximus irritandas, [et] electores hac vice eligendi potestate
privantes, [Dat. Laterani XII. Kal. April Ao. II. ñ 1228.]



Per compositionem factam cum praelato et capitulo non potest ius
eligendi competere laico, etiam patrono in ecclesia collegiata.

Idem Abbati Cluniacensi.

Sacrosancta Romana ecclesia (Et infra:) Sane proposuisti in nostra
praesentia, quod super ordinatione prioris monasterii sancti Pancratii,
ad Cluniacensem ecclesiam pertinentis, cum comite de Varenna patrono
ipsius quidam praedecessor tuus de consensu capituli sui compositionem
quandam inivit iuri contrariam et ecclesiae ipsi damnosam, videlicet, ut
in optione sit ipsius comitis, assumere ad prioratum dicti monasterii,
Cluniacensi et de Caritate prioribus duntaxat exceptis, unum de duobus
melioribus totius Cluniacensis ordinis, quos abbas duxerit nominandos.
(Et infra:) Attendentes itaque, quod ius eligendi in collegiata ecclesia
non cadit in laicum, et ideo id esset perniciosum exemplo, et redundaret
in dispendium ecclesiasticae libertatis, volumus, ut dictum prioratum
libere possis, non obstante compositione ipsa, sicut alios prioratus
tibi subditos ordinare, denunciando ordinationem factam patrono, ut
suum, si voluerit, honestum impertiatur assensum.



Si per Papam mandatur habentibus eligere, quod eligant cum consilio
aliquorum, alioquin conciliarii provideant, eligentes debent consilium
requirere in tractatu electionis, et congruo tempore exspectare
responsum; alias electio non tenet.

Idem Decano et Capitulo S. Ioannis et sancti Stephani Bisuntinensis.

Quum in veteri lege (Et infra:) Porro iam dudum vobis dedimus in
mandatis, ut infra quadraginta dies post susceptionem literarum
nostrarum cum consilio sancti Benigni et Morismundi abbatum et fratris
G. de ordine Praedicatorum eligeretis personam idoneam canonice in
pastorem; alioquin dicti consiliarii vobis de archiepiscopo providerent.
Verum die ad eligendum praefixa sex ex vobis potestatem eligendi
dedistis, usque ad consumptionem cuiusdam candelae, quae ibidem accensa
exstitit, duraturam. Tandem quum electores huiusmodi convenissent in
praedictum abbatem sancti Benigni, et super hoc sociorum eius consilium
requisissent, proponente uno ex illis, quod deliberato consilio
responderent, et differentibus eis festinanter dare responsum, praefati
electores, quum candela ipsa deficeret, non exspectato ipsorum consilio,
dictum abbatem in Bisuntinensem archiepiscopum elegerunt. (Et infra:)
Relato ergo ad apostolicam sedem negotio, archiepiscopo Viennensi et
abbati de Firmitate iniunximus, ut, si constaret ab eisdem electoribus
de electione tractatum fuisse habitum, et in tractatu electionis
praedictorum consilium requisitum, electionem ipsius abbatis, si persona
esset idonea, confirmarent. Quod si in tractatu electionis non fuisset
illorum consilium requisitum, licet postea requisitum fuerit non
competenti tempore, nec etiam exspectatum responsum ipsorum, aut non
esset idoneus idem abbas, quod de ipso factum erat tanquam invalidum
irritarent. (Et infra:) Quum autem compertum non fuerit competenti
tempore requisitum consilium de persona praedicti abbatis, et quando
exstitit requisitum, non fuit exspectatum responsum nisi modico tempore,
nec debeat aliis imputari, quod in tantum illi sibi tempus arctarant,
electionem abbatis ipsius, non personae, sed electionis vitio duximus
irritandam.



Si maior pars capituli scienter eligit indignum, valet electio de digno
a minori parte, etiam ex eodem scrutinio facta. Hoc dicit secundum
veriorom intellectum et intrinsecum.

Idem Episcopo Silvanectensi.

Congregato Nivernensi capitulo ad electionem futuri pastoris, XIII. in
decanum, et XVIII., computato pro curatore cuiusdam absentis, in
cantorem ipsius ecclesiae convenerunt, qui, quum plures in eum, et
pauciores in alium sua desideria direxissent, a parte sua electus
exstitit in pastorem ecclesiae Nivernensis. Postmodum, credente parte
decani, quod alii plurimum deliquissent eligendo personam scientiae
literalis expertem, propter quod illis secundum statuta Lateranensis
concilii ipso iure eligendi potestate privatis potestas eligendi ad eos
exstitit devoluta, decanum ipsum, qui in eum sua vota direxerant, in
suum episcopum elegerunt, ad sedem apostolicam appellantes. (Et infra:)
Reliquis petentibus, ut irritare decani electionem attentatam a
paucioribus, et post aliam non cassatam, ac confirmare reliquam veluti
canonice celebratam a pluribus de pesrsona idonea dignaremus. Nos igitur
mandamus, quatenus, si dictus cantor defectum in literatura non patitur,
et alias est idoneus ad regimen pastorale, ipsius electionem procures
auctoritate nostra, infirmata reliqua, confirmare. Alioquin, ipsius
cantoris electione irrita nunciata, praenominatum decanum, si nihil ei
de canonicis obstiterit statutis, eadem auctoritate praeficias ecclesiae
memoratae.



Habens plures dignitates vel plura beneficia curata, sine dispensatione
Papae ineligibilis est. Hoc dic. quoad titulum.

Idem Silvanectensi Episcopo, et Ioanni de Monte mirabili Archidiacono et
Succentori Parisiensi.

Dudum ecclesia Rothomagensi pastoris solatio destituta, contra
electionem, quae in eadem ecclesia fuerat celebrata, A. archidiaconus et
quidam alii eiusdem ecclesiae canonici ad sedem apostolicam accesserunt.
Dicto vero archidiacono pro se ac parte sua, et G. archidiacono
procuratore illorum, qui electionem celebraverant, in nostra praesentia
constitutis, inter alia, quae contra electum obiecta fuerant,
archidiaconus proposuit memoratus, quod idem electus post generale
concilium archidiaconatum Ambianensem adeptus, ipsum cum pluribus
parochialibus ecclesiis, quas ante idem concilium obtinuerat, retinere
praesumpsit, eoque dimisso retinuit ecclesias memoratas. Unde, quum
in eodem concilio sit statutum, ut, quicunque receperit aliquod
beneficium, curam animarum habens annexam, si prius tale beneficium
obtinebat, eo sit ipso iure privatus, et si forte illud retinere
contenderit, etiam alio spolietur, praedictus electus contra huiusmodi
veniens statuta, transgressionis notam, nec non cupiditatis vitium, quod
in aliis reprobare debuerat, ex pluralitate beneficiorum incurrit. Et
retinendo beneficia, quae non spectabant ad ipsum, quum post receptionem
alterius priora beneficia vacaverint ipso iure, rem contrectavit per
consequens alienam, et sic furtum commisit quodammodo vel rapinam. In
suae quoque salutis et multarum animarum dispendium praedictas
parochiales ecclesias retinebat, quum earum cura, qua iam privatus
fuerat ipso iure, ad eum nullatenus pertineret, et sic per ipsum eadem
animae damnabiliter sunt deceptae. Verum procurator eorum, qui
elegerant ipsum, etsi pluralitatem beneficiorum huiusmodi coram nobis
profiteretur in iure, per concessionem tamen Rothomagensis archiepiscopi
nobis exhibitam eundem electum nisus est multipliciter excusare. Nos
igitur dictam excusationem, utpote frivolam, nullatenus admittentes,
vobis dedimus in mandatis, ut, si constaret, quod idem post receptum
archidiaconatum praedictum, curam animarum habentem, praefatas
parochiales ecclesias electionis tempore retineret, nec ostenderet secum
per sedem apostolicam super hoc dispensatum, electionem illius
auctoritate apostolica cassaretis. (Et infra:) Partibus ergo propter hoc
in vestra praesentia constitutis, praestito quoque iuramento de veritate
dicenda, et factis positionibus et responsionibus hinc inde, tandem
eodem decano praetextu quorundam gravaminum ad nostram audientiam
appellante, vos electionem huiusmodi irritantes, eidem ecclesiae de
Cenomanensi episcopo providistis, (Et infra:) Licet autem
positiones et responsiones super pluribus articulis factae fuerint coram
vobis, quia tamen contestationem litis non invenimus esse factam, quum
non per positiones et responsiones ad eas factas, sed per petitionem in
iure propositam et responsionem factam contestatio litis fiat, eundem
processum de fratrum nostrorum consilio irritum duximus nunciandum. Tandem archidiaconus electionem ex praemissa causa petiit irritari,
electo respondente praedicto, quod non erat eius electio irritanda. Lite
vero coram nobis legitime contestata, praestitoque de veritate dicenda a
partibus iuramento, idem electus, etsi confiteretur, se dicta beneficia
electionis tempore tenuisse, tamen excusare se super hoc nihilominus
nitebatur, quia videlicet dictum archidiaconatum non credebat curam
animarum habere. Sed quum in iure confessus fuerit quod archidiaconus
Ambianensis de consuetudine suspendit, excommunicat et absolvit
presbyteros et priores, et parochiales ecclesias interdicit, nec non
archidiaconus visitat, et inquirit quae viderit inquirenda, et
procurationes ratione visitationis recipit, evidenter apparet, quod
curam habeat animarum annexam. Quam si etiam non haberet, negare non
potest, quin personatus exsistat, quum idem de personatibus, quod et de
beneficiis curam animarum habentibus, iudicium sit habendum. Insuper indulgentiam, quam super hoc asserit se habere, invalidam
reputavimus, quum in ea falsitatem suggesserit, et suppresserit
veritatem, qua tacita vel expressa ipsam nullatenus habuisset. Suggessit
enim, quod praedictas parochiales ecclesias, antequam fuisset in
archidiaconum assumptus, canonice fuerat assecutus, quum nullus potuerit
plures parochiales ecclesias obtinere, nisi una penderet ex altera, vel
unam intitulatam, et alteram commendatam haberet. Unde, quum idem
utramque illarum intitulatam haberet, ipsas nequivit canonice habuisse.
Item suggerens, quod reditus personatus sui erant tenues et exiles,
suppressit, quod alios reditus in pluribus ecclesiis noscitur obtinere.
Suppressit etiam, quod plures parochiales ecclesias cum pluribus aliis
beneficiis in diversis ecclesiis obtineret, quum intentionis nostrae non
fuerit, secum in tot beneficiis, praesertim habentibus curam animarum,
dispensare, nec intentionis nostrae fuerit, aliquid de novo concedere,
sed ut per indulgentiam posset habita licite retinere. (Et infra:) Tandem quum non restaret, nisi proferenda sententia, idem tam iuri, si
quod ei competere videbatur, quam liti cessit spontanea voluntate; cuius
cessionem duximus admittendam.



Irrita est electio, quam collatio non praecessit, vel quae facta non est
a maiore parte capituli, vel quae non fuit communis.

Idem.

In Genesi legitur (Et infra:) Quum in concilio caveatur, ut is
collatione habita eligatur, in quem omnes, vel maior et sanior pars
capituli consentit, et in G. maior pars totius capituli non consenserit,
quanquam maiorem partem habuit partium comparatione minorum, nec plene
numeri ad numerum, quia, utrum G. et H., de quibus adversarii referunt
quaestionem, in electione vocem habuerint, tractatum non exstitit nec
discussum, nec zeli ad zelum, nec meriti ad meritum collatio facta
fuerit, nec etiam electio communiter celebrata, quoniam, licet in eundem
G. singulariter singuli consensissent, non tamen debuit subsequi
singularis electio, sed communis, ne vel idem repeti videretur, vel ex
hoc sequeretur absurditas, ut tot essent electiones, quot essent numero
eligentes, nec ex singularibus vel particularibus consensibus appareret
universalis electio vel communis, licet quilibet singularis veritatem
exprimat suae partis, quemadmodum ex singularibus propositionibus, licet
veris, universalis propositio non apparet, nisi per signum universale
forsitan exprimatur, nec praemissi duo canonici poterant sic excludi,
quum primus exsisteret in canonicatus possessione vel quasi, habendo
stallum in choro, locum in capitulo, legendo et cantando ut canonicus,
et ad tractatus ac electiones dignitatum et personatuum, quae
occurrerunt pro tempore faciendae, tanquam canonicus sit vocatus,
quanquam hac vice fuerit cum protestatione admissus, secundus vero esset
in tali loco, de quo fuerat ad electionem vocandus, quum de toto regno
Franciae vocentur absentes de consuetudine ecclesiae Gallicanae: nos,
his plenius intellectis, de consilio fratrum nostrorum praemissam
electionem, utpote contra formam concilii attentatam, decernimus irritam
et inanem.



Non valet electio pontificis per laicos et canonicos faxcta, etiamsi hoc
habeat consuetudo. Hoc dic. et quotidie solet allegari.

Idem Capitulo Massano.

Massana ecclesia pastore vacante (Et infra:) Edicto perpetuo prohibemus
ne per laicos cum canonicis pontificis electio praesumatur. Quae si
forte praesumpta fuerit, nullam obtineat firmitatem, non obstante
contraria consuetudine, quae dici debet potius corruptela.



Non sufficit ad confirmationem electionis, quod sit facta a maiori parte
capituli, nisi etiam illa pars sit sanior.

Idem Capitulo Cathalanensi.

Ecclesia vestra destituta pastore, convenientes in unum, absente G., qui
tunc noluit interesse, ad celebrandam electionem terminum statuistis.
Veniente vero termino, et dicto G., quum absens exsisteret, non vocato,
praemisso iuxta formam concilii generalis scrutinio, XIV. magistrum G.
presbyterum cardinalem, concanonicum vestrum, et XVII. R. Remensem
canonicum elegerunt, praefato G. postmodum electioni eiusdem R. suum
praebente consensum. Tandem procuratoribus utriusque partis in nostra
praesentia constitutis, allegabatur pro electione dicti R., quod, quum
in IV. excederet aliam, computato G. praedicto, maiorem capituli partem
habebat, et per hoc debebat pars sua sanior reputari, quum, ubi maior
numerus est, zelus melior praesumatur. Pars vero altera electionem
eandem multipliciter impugnabat, proponens, praenominatum R. in aetate
pati defectum, nec esse sufficientis scientiae ad ecclesiam supradictam,
quum aetatis maturae et eminentis scientiae praefatus cardinalis
exsistat, et, quum electores cardinalis alios meritis et auctoritate
praecellerent, habito praesertim respectu ad personam electam, meliorem
zelum eos habuisse constabat. Dicebatur praeterea, quod consensus dicti
G., quem pars eiusdem R. confitebatur fuisse contemptum, asserente parte
reliqua, capitulum potius contemptum ab ipso fuisse, quum non fuerit
consensus praestitus in scrutinio, sed post electionem accesserit,
adiicere nil valebat. (Et infra:) Denique statutum generalis concilii,
quod electionem decernit invalidam, quum contra eiusdem concilii formam
in electione peccatur, non debet ad contemptum et ad alia, quae non sunt
de forma, referri. Unde quod ibi dicitur, quod aliter electio celebrata
non valeat, ea respicit tantum, quae attentantur contra formam concilii
memorati, non autem alia, quae ponuntur ibidem, sicut est istud, quod
praesentibus omnibus, qui debent, volunt et possunt commode interesse,
haberi debeat in electione processus, ne cetera, quae super hoc alibi
statuta noscuntur, uno verbo videbantur everti. Neque enim credendum
est, Romanum Pontificem, qui iura tuetur, quod alias excogitatum est
multis vigiliis et inventum, uno verbo subvertere voluisse. Nos ergo,
quae hinc inde fuere proposita, plenius intellectis, quum ex Lateranensi
concilio in ordinationibus ecclesiarum maior et sanior pars capituli
exigatur, et statutum generalis concilii contineat inter cetera, ut is
eligatur, in quem omnes, vel maior et sanior pars consentit, electionem
dicti R. non personae, sed potius electionis vitio, quum maior et sanior
pars non consenserit in eundem, de fratrum nostrorum consilio duximus
sententialiter irritandam.



Publicato scrutinio non possunt electores variare, sed compelli debent
ad collationem et electionem.

Idem.

Publicato scrutinio variare nequeunt electores, quum sit facienda
collatio, et electio celebranda. Ad quod per superiorem, si oportuerit,
compellantur.



Cassata electione propter simoniam, etiam sine culpa electi, non
dispensat episcopus ea vice cum cassato; secus si electus libere
resignavit. H. d. secundum intellectum glossae 2. in fin.

Idem.

Si alicuius electionem propter simoniam, eo ignorante ac ratum non
habente commissam, contigerit reprobari, cum eo super praelatione, ad
quam taliter fuerat electus, illa vice non potest episcopus dispensare,
quamvis circa eum, qui ignoranter recipit simplex beneficium per
simoniacam pravitatem, post liberam resignationem episcopi dispensatio
toleretur.



Electoribus impeditis currit tempus, si possunt impedimentum tollere.

Idem.

His, quibus interdicitur, ut absque superioris licentia eligere non
praesumant, tempus statutum a canone currit, ex quo in mora fuerint
licentiam huiusmodi postulandi.

 DE TRANSLATIONE EPISCOPI.



Patriarcha, qui confirmatum in archiepiscopum transfert ad sedem
episcopalem, ab episcoporum confirmatione suspenditur. Ioan. Andr.

Innocentius III. Antiocheno Patriarchae.

Quum ex illo generali privilegio, quod beato Petro et per eum ecclesiae
Romanae Dominus noster indulsit, canonica postmodum manaverint
instituta, continentia maiores ecclesiae causas esse ad sedem
apostolicam perferendas, ac per hoc translationes episcoporum, sicut
depositiones eorum, et sedium mutationes ad summum apostolicae sedis
antistitem de iure pertineant, nec super his quicquam praeter eius
assensum debeat immutari: miramur non modicum et movemur, quod [tu],
praedecessoris tui exempla secutus, qui motu propriae voluntatis
Mamistanum in Tarsensem dicitur transtulisse, L. quondam Apamensem
electum in Tripolitanam ecclesiam transtulisti, nec tibi sufficit dictam
praedecessoris tui praesumptionem solummodo imitari, immo etiam in
iniuriam nostram ipsius transgressus excessum et, novo quodam mutationis
genere parvificasti maiorem, et magnum quodammodo minorasti, episcopare
archiepiscopum, immo potius dearchiepiscopare praesumens, quum dictus
praedecessor tuus dictum archiepiscopum de Tharsensi ecclesia in
ecclesiam transtulerit similis dignitatis. Licet enim dictus L. nondum
fuisset in archiepiscopum consecratus, confirmationis tamen munus
receperat, et archiepiscopalia, quantum ei licuit, ministrarat, sicut
nobis ipsius relatione innotuit, qui se Valiensem episcopum quum in
nostra esset praesentia constitutus, asseruit confirmasse. Ne igitur
perpetrandi similia ceteris audacia tribuatur, si tantus excessus
relictus fuerit impunitus te ab episcoporum confirmatione duximus
suspendendum, quousque super hoc aliud statuamus, [sciturus etc. Dat.
Lateran. XVI. Kal. Apr. 1198.]



Electos in episcopos et confirmatos transferre potest solus Papa.

Idem Decano et Capitulo Andegavensi.

Inter corporalia et spiritualia eam cognovimus esse differentiam, quod
corporalia facilius destruuntur quam construantur, spiritualia vero
facilius construuntur quam destruantur. Unde iuxta canonicas sanctiones
episcopus solus honorem dare potest, solus autem auferre non potest.
Episcopi quoque a metropolitanis suis munus consecrationis accipiunt,
qui tamen non possunt nisi per Romanum Pontificem condemnari. Quum ergo
fortius sit spirituale vinculum quam carnale, dubitari non debet, quin
omnipotens Deus spirituale coniugium, quod est inter episcopum et
ecclesiam, suo tantum iudicio reservaverit dissolvendum, qui
dissolutionem etiam carnalis coniugii, quod est inter virum et feminam,
suo tantum iudicio reservavit, praecipiens, ut quos Deus coniunxit homo
non separet. Non enim humana, sed potius divina potestate coniugium
spirituale dissolvitur, quum per translationem, vel depositionem, aut
etiam cessionem auctoritate Romani Pontificis, quem constat esse
vicarium Iesu Christi, episcopus ab ecclesia removetur: et ideo tria
haec, quae praemisimus, non tam constitutione canonica, quam
institutione divina soli sunt Romano Pontifici reservata. Sicut enim
episcopus consecratus sine licentia Romani Pontificis suam non debet
ecclesiam derelinquere, sic et electus [et] confirmatus praeter eius
assensum suam deserere nequit ecclesiam, cui est matrimonialiter
alligatus, quum non debeat in dubium revocari, quin post electionem et
confirmationem canonicam inter personas eligentium et electi coniugium
sit spirituale contractum, cui profecto episcopalis dignitas nihil
addit, quum quis episcopali praeditus dignitate nullius tamen ecclesiae
possit esse episcopus, quemadmodum de illo contingit, qui oneri
pontificali renunciat, non honori. Unde, quum non sit maius vinculum
episcopi ad ecclesiam, quam electi, maxime quum fuerit confirmatus, immo
idem penitus, et non aliud, idem iuris obtinet in utroque. Sicut ergo
episcoporum translatio, vel etiam depositio et cessio, sic et electorum
post confirmationem spiritualis ratione coniugii soli est Romano
Pontifici reservata. Licet usque ad tempora ista quod cautum fuerat de
episcopis expressum non fuerat de electis, propter expressam tamen
similitudinem, vel identitatem potius, nemini poterat videri dubium
subtiliter intuenti, quum de similibus idem iudicium sit habendum. Sed neque illud, quod in canone legitur de electo, ut, si ultra sex
menses per suam negligentiam retinuerit ecclesiam viduatam, nec ibi, nec
alibi donum consecrationis accipiat, immo metropolitani sui cedat
iudicio, aliter intelligentibus poterat suffragari, quum non
intelligatur ecclesia viduata, quasi sponsum non habeat, sed quia, quum
sponsus eius nondum sit consecratus, adhuc quoad quaedam quasi viri
maneat solatio destituta, sicut iuxta communem modum loquendi illa
dicitur ecclesia viduata, quae, licet episcopum habeat, inutilem tamen
perhibetur habere. Nec quod de cessione subsequitur, et statutum fuit ad
poenam, trahi debet ad gratiam, ut, sicut metropolitani iudicio electus
deiicitur, ita etiam ad aliam ecclesiam possit transferri, praesertim
quum nec sine auctoritate Romani Pontificis fiat cessio vel deiectio
memorata, qui, ut haec possent, ex illo canone metropolitanis indulsit.
Unde, si circa translationem idem fieri voluisset, quod de cessione
dixerat, et de translatione poterat expressisse, et quod non est
sanctorum Patrum decreto sancitum superstitiosis non est adinventionibus
praesumendum, praesertim quum nonnunquam intelligatur prohibitum quod
non invenitur concessum. Sane quoniam Turonensis archiepiscopus
electum Abricensem, per metropolitanum suum postea confirmatum, in
ecclesiam vestram praeter auctoritatem sedis apostolicae transferre
praesumpsit et in episcopum consecrare, quem etiam venerabilis frater
noster Rothomagensis archiepiscopus citra madatum nostrum absolvit, et
ei licentiam tribuit transeundi: praedictos archiepiscopos, qui saltem
apostolicam sedem super hoc, quod novum emerserat, praesertim quum iuxta
canonicas sanctiones maiores ecclesiasticae causae ad sedem apostolicam
sint referendae, consulere debuerunt, a consecratione pariter et
confirmatione pontificum, episcopum vero ab exsecutione pontificalis
officii Bituricensis archiepiscopus iuxta mandati nostri tenorem
suspendit. Et quamvis iidem archiepiscopi Turonensis et Rothomagensis
tanquam maiores plus excesserint in praemissis, praefatus vero episcopus
minus, utpote illorum tanquam maiorum errorem secutus, nos tamen,
intellecta per literas et per nuncios eorum archiepiscoporum confessione
spontanea et supplicatione devota, veniam errori dedimus, quia non ex
malignitate, sed ex simplicitate peccaverunt. Et quoniam praefatus
episcopus, qui et minus peccaverat, et sicut ex praemissis apparet,
severius fuerat castigatus, ad apostolicam sedem, licet spontanea
voluntate, non tamen sine multis laboribus et expensis accessit, reatum
suum recognoscens humiliter et devote, ac misericordiam postulans, et
iudicium non requirens: nos super facto eius cum fratribus nostris
communem tractatum habentes et subtiliter intuentes, quod, licet sibi
munus consecrationis impensum, nec prioris ecclesiae ipsum pontificem
fecerit, nec secundae, quum ad primam non fuerit consecratus, et ad
secundam priori vinculo perdurante non potuerit canonice consecrari,
adhuc coniugaliter alteri alligatus, illud tamen provide attendentes,
quod et urgens necessitas, et evidens utilitas ecclesiae vestrae,
quoniam non poteratis in aliam personam idoneam convenire,
dispensationis gratiam requirebant, ei de plenitudine potestatis tam a
vinculo prioris ecclesiae, quam a poena suspensionis penitus absoluto,
de benignitate sedis apostolicae duximus concedendum, ut, priori
consensu hactenus perdurante, sicut per literas personarum ecclesiae
vestrae nobis est intimatum, Andegavensem ecclesiam tanquam proprius
pontifex ad gloriam et laudem nominis Dei, ad honorem et exaltationem
ipsius et ad salutem et utilitatem suam, et tam cleri quam populi sibi
commissi, studeat gubernare, ut praeveniente divina gratia et sequente
plus prodesse velit et valeat, quam praeesse [etc. Dat. Lat. XII. Kal.
Febr. 1199.]



Episcopus, qui propria auctoritate de sua ecclesia se transfert ad
aliam, carebit utraque.

Idem Episcopo et Petro Scholastico Maguntinensi.

Quanto personam venerabilis fratris nostri Hildesemensis quondam
episcopi sinceriori diligebamus affectu, tanto securius sperabamus, quod
nihil adversus matrem suam Romanam ecclesiam in praeiudicium sui ordinis
et ecclesiasticae disciplinae dispendium attentaret. Ipse vero, sicut
certa multorum assertione comperimus, et suarum didicimus nihilominus
testimonio literarum, quibus ad nos directis Herbipolensem se pontificem
nominabat, relicta Hildesemensi ecclesia, cui fuerat spirituali gratia
coniugio copulatus, ad Herbipolensem ecclesiam sine auctoritate Romani
Pontificis auctoritate propria se transtulit, non attendens, quod
Veritas in evangelio protestatur: "Quos Deus coniunxit homo non
separet." Potestatem [enim] transferendi pontifices ita sibi retinuit
Dominus et magister, quod soli beato Petro vicario suo, et per ipsum
successoribus suis, et nobis ipsis, qui locum eius licet indigni tenemus
in terris, speciali privilegio tribuit et concessit, sicut testatur
antiquitas, cui decreta Patrum sanxerunt reverentiam exhibendam, et
evidenter asserunt sacrorum canonum sanctiones. Non enim homo, sed Deus
separat, quos Romanus Pontifex, qui non puri hominis, sed veri Dei vicem
gerit in terris, ecclesiarum necessitate vel utilitate pensata, non
humana, sed divina potius auctoritate dissolvit. (Et infra:) Ne autem
facti perversitas transeat praesumptoribus in exemplum, quod quidem, si
verum est, non potest non esse notorium, auctoritate omnipotentis Dei et
beatorum Petri et Pauli Apostolorum, et nostra, de communi fratrum
nostrorum consilio, in virtute sancti Spiritus districte sibi
praecipimus, ut, visis literis nostris, omni contradictione et
appellatione cessantibus administrationem ipsius Herbipolensis ecclesiae
tam in spiritualibus quam temporalibus penitus derelinquat. Si vero,
quod non credimus, hanc suspensionem nostram non curaverit humiliter
observare, et inhibita sibi usurpare praesumpserit, excommunicationis
vinculo ipsum decernimus innodatum. Omnibus etiam tam clericis quam
laicis Herbipolensis dioecesis sub anathematis interminatione
praecipimus, ut, non obstante iuramento fidelitatis, omnem ipsi
obedientiam subtrahant, quam ipse sibi contra sacros canones usurpavit,
non attendens, quod dicit Apostolus: "Nemo sibi assumat honorem, sed qui
vocatur a Deo, tanquam Aaron." Ceterum quoniam Herbipolensis ecclesiae
canonici vota sua in ipsum prorsus illicite contulerunt, volentes, sicut
dignum est, ut in eo puniantur, in quo peccaverunt, eligendi eos hac
vice suspendimus potestate, et si contra sedis apostolicae interdictum
ad cuiusdam nominationem processerint, quod ab eis factum fuerit irritum
decernimus et inane. Quia vero iam dictam Hildesemensem ecclesiam, cui
fuerat alligatus, unde secundum Apostolum solutionem quaerere non
debeat, nimis improbe dereliquit, ne ad ipsam redeat ulterius, in
virtute sancti Spiritus ei districtius prohibemus, quum secundum
traditiones canonicas qui ad maiorem se plebem transtulerit a cathedra
repelli debeat aliena, et carere propria, ut nec illis praesideat, quos
per superbiam sprevit, nec illis, quos per avaritiam concupivit. [Nos
quoque etc. Dat. Spoleti, XII. Kal. Sept. 1198.]



Solus Papa transfert episcopos; et indulgentia, per eum super tali
translatione concessa, ad literam servanda est.

Idem Branbur. Episcopo et Scholastico Maguntinensi.

Licet in tantum [apostolicae sedis attendatur auctoritas, ut nihil
praeter eius auctoritatem in cunctis ecclesiarum negotiis rationabiliter
disponatur, utpote quae canones, quibus forma ecclesiasticae
constitutionis exprimitur, vel edidit, vel ab aliis editos approbavit,
suum receptione ac approbatione faciens, quod adinventione vel editione
videbatur forsitan alienum;] quaedam tamen sibi quodammodo specialiter
et singulariter reservavit, ut praeter specialem auctoritatem ipsius nec
iure agi debeant, nec attentari valeant cum effectu. In his autem
specialiter translationes episcoporum non tam constitutio canonica, quam
divina eius tantum potestati commisit, ut Sicut legitimi matrimonii
vinculum, quod est inter virum et uxorem, homo dissolvere nequit, Domino
dicente in evangelio: "Quos Deus coniunxit, homo non separet," sic et
spirituale foedus coniugii, quod est inter episcopum et [eius]
ecclesiam, quod in electione initiatum, ratum in confirmatione, et in
consecratione intelligitur consummatum, sine illius auctoritate solvi
non potest, qui successor est Petri et vicarius Iesu Christi. Hoc autem
C. quondam Hildesemensis episcopus non attendens, licentia nostra nec
postulata nec habita, contra canonicas sanctiones et in iniuriam
apostolicae sedis, cuius super hoc fuerat et requirendus et obtinendus
assensus, ad Herbipolensem ecclesiam ab Hildesemensi non auctoritate
nostra, sed propria temeritate transivit, et administrationi eius se
ingerens Herbipolensem se fecit episcopum nominari. Nec illa felicis
recordationis Coelestini Papae praedecessoris nostri indulgentia, quam
impetrasse refertur, in hoc praesumptionem excusat ipsius, sed
ambitionem accusat, utpote quae ipsum reddidit de ambitione notabilem,
non auctoritatem contulit ad aliam episcopalem ecclesiam transeundi,
quum in ea sit expressum, quod, si ad maiorem vocaretur forsitan
dignitatem, eam sibi liceret assumere, dum tamen nihil ei de statutis
canonicis obviaret. Unde, licet forsitan aliquibus videatur, ut
indulgentiae occasione ipsius ad dignitatem possit transire maiorem, ad
parem tamen ipsi transire non licuit, quum in maiori dignitate propter
maiorem utilitatem facilius soleat dispensari. Praeterea quum
postulatio, sicut et electio, examinari soleat diligenter, et tenor
illius indulgentiae non solum videatur postulationis examinationem, sed
personae etiam reservare, subiungens: "dummodo nihil appareat, quod tibi
de canonicis obviet institutis," antequam per eum postulatio examinata
fuisset, cui fuerat facienda, nulla ratione debuerat transisse. [Licet
autem etc. Dat. Lat. VII. Kal. Febr. 1200.]

 DE AUCTORITATE ET USU PALLII.



Intra quamlibet ecclesiam provinciae suae archiepiscopus pallio uti
potest sed extra, non potest.

Clemens III.

Quum super aliqua re (Et infra: [cf. c. 8. de reb. eccl. al. III. 13.])
Quaesivisti etiam, quomodo intelligatur, quod in forma traditionis
pallii continetur, videlicet: "tradimus tibi pallium, ut eo infra
ecclesiam tuam utaris." Quod ita intelligitur, infra ecclesiam tuam,
videlicet infra quamlibet ecclesiam provinciae tibi commissae. Si vero
te sacris indutum vestibus ecclesiam processionaliter vel alio modo
exire contigerit, tunc pallio minime uti debes. [Dat. Lat. Ao. III. 1193.]



Archiepiscopus alteri archiepiscopo pallium suum commodare non potest.

Coelestinus III.

Ad hoc, quia quaesitum est a nobis ex parte tua, utrum liceat tibi
pallium tuum metropolitano alii commodare, si contigerit, ipsum sine
pallio suo ad ecclesiam tibi commissam in aliqua praecipua solennitate
venire, et in eadem ecclesia missarum solennia celebrare, licet exinde
nos non recolamus expressum canonem invenisse, super hoc tamen
Inquisitioni tuae taliter respondemus, quod non videtur esse conveniens,
ut pallium tuum alicui commodes, quum pallium personam non transeat, sed
quisque cum eo debeat, sicut tua novit discretio, sepeliri.



Per pallium confertur plenitudo pontificalis officii et nomen
archiepiscopale.

Innocentius III. C. Presbytero cardinali, apostolicae sedis Legato.

Nisi specialis dilectio illa (Et infra: [cf. c. 8. de off. leg. I. 30.])
Sane, si postulatio venerabilis fratris nostri Troiani episcopi regni
Siciliae cancellarii ad Panormitanam ecclesiam fuisset per nos etiam
approbata, non tamen deberet se archiepiscopum appellare prius, quam a
nobis pallium suscepisset, in quo pontificalis officii plenitudo cum
archiepiscopalis nominis appellatione confertur. Tu ergo, sicut vir
providus et discretus quod factum est sic studeas palliare, ut id in
confusionem tuam, et sedis apostolicae opprobrium non redundet, quoniam,
si oporteat, ut vel nos vel tu ex hoc negotio confundamur, eligemus
potius te confundi, quam laedamus sedis apostolicae dignitatem.



Romanus Pontifex semper et ubique utitur pallio; alii in ecclesiis suis
et certis diebus tantum.

Idem.

Ad honorem Dei [omnipotentis et B. Mariae Virginis et beatorum
Apostolorum Petri et Pauli et domini Papae Innocentii et Romanae
ecclesiae, nec non ecclesiae tibi commissae, tradimus tibi pallium de
corpore B. Petri sumptum, insigne videlicet plenitudinis pontificalis
officii, quo ad missarum solennia infra ecclesias tibi subiectas utaris
in Nativitate Domini, festivitate protomartyris Stephani, Circumcisione
Domini, Epiphania, Hypapanti dominica in ramis palmarum, Coena Domini,
sabbato sancto, Pascha, feria secunda post Pascha, Ascensione Domini,
Pentecoste, tribus festivitatibus S. Mariae, Natali B. Ioannis
Baptistae, solennitatibus omnium Apostolorum, Commemoratione omnium
sanctorum, dedicationibus ecclesiarum, ordinationibus clericorum,
ecclesiae tuae principalibus festivitatibus et anniversario
consecrationis tuae.] Sane solus Romanus Pontifex in missarum solenniis
pallio semper utitur et ubique, quoniam assumptus est in plenitudinem
ecclesiasticae potestatis, quae per pallium significatur; alii autem eo
nec semper, nec ubique, sed in ecclesia sua, in qua iurisdictionem
ecclesiasticam acceperunt, certis debent uti diebus, quoniam vocati sunt
in partem sollicitudinis, non in plenitudinem potestatis.



Archiepiscopus extra suam provinciam pallio uti non potest, etiamsi hoc
habeat consuetudo.

Idem Compostellano Archiepiscopo.

Ex tuarum tenore literarum accepimus, quod, quum fuerit in concessione
pallii tibi dictum, ut ipso infra ecclesiam tuam utaris, et tibi tam de
mandato regio, quam etiam pro ecclesiae tuae negotiis procurandis
frequenter extra tuam provinciam commoranti verecundum sit absque pallio
ministrare, quum consuetudo sit, sicut asseris, in Hispania generalis,
quod archiepiscopi extra suas provincias pallio indifferenter utantur,
ut extra tuam provinciam uti pallio valeas, indulgeri tibi a sede
apostolica postulasti. Licet autem usus huiusmodi sit abusus, et talis
consuetudo dicenda sit potius corruptela, et ii graviter offendere
dignoscantur, qui utuntur palliis extra suas provincias absque licentia
sedis apostolicae speciali, nos tamen de speciali gratia indulgemus
tibi, ut, si quando necessitate aliqua praepeditus ad ecclesiam tibi
subiectam accedere forte nequiveris pro consecrandis suffraganeis tuis
vel clericis ordinandis, et ad ecclesiam alienam propter hoc te
contigerit declinare, dummodo is, ad quem ecclesia pertinet, id
permittat, utendi pallio in iam dictis casibus liberam habeas
facultatem. [Dat. Later. IV. Non. Apr. Ao. 1209.]



In qualibet ecclesia suae provinciae permissis diebus archiepiscopus
missam celebrans, uti potest pallio.

Idem.

Quum sis in partibus remotissimis, gratum gerimus et acceptum, quod in
actibus tuis, quotiescunque dubitationis scrupulus emergit etc. (Et
infra:) Noveris igitur, quod, nbi exposcit necessitas, et plura in una
ecclesia altaria, et plures episcopos simul poteris consecrare, et
Ubicunque fueris in missarum celebrationibus constitutus, diebus
solennibus usum pallii, per quod plenitudo pontificii designatur,
poteris liberius exercere.



Sine pallio et sandaliis potest archiepiscopus celebrare.

Honorius III. Archiepiscopo Tri.

Quia nos, (Et infra: [cf. c. ult. de apost. V. 9.] Inquisitioni tuae
taliter respondemus, quod tam in tua quam in aliena dioecesi potes sine
pallio et sandaliis celebrare, qui utique in tua dioecesi non debes
semper celebrare cum pallio, sed diebus illis duntaxat, qui in ecclesiae
tuae privilegiis sunt expressi. Sicque soluta est quarta quaestio, qua
quaesivisti, an tibi sit licitum pro defunctis cum pallio celebrare.
[Dat. Reate III. Id. Aug. 1225.]

 DE RENUNCIATIONE.



Non datur licentia cedendi episcopo, qui propter senectutem vult cedere,
si necessarius vel utilis sit ecclesiae suae.

Alexander III. Londonensi Episcopo.

Literas tuas, nuper accepimus, devotione plenas et dolore non vacuas,
quandoquidem et tuam, nobis insinuaverunt affectuosissimam caritatem, et
tui archiepiscopalis officii, quod fideliter gessisse, et adhuc te
gerere gaudemus, contrariam exigebant ecclesiae utilitatibus cessionem.
Nosti enim, sicut vir providus et prudens, quod tanta est diei malitia,
et contra ecclesiam Dei tam gravis, tam diuturna persecutionis
instantia, ut nequaquam ei cedat ad commodum, si tuam sedem contigerit
subire defectum. Quod Si tuam aut senectutem aut insufficientiam forte
considerans, te tanquam emeritum postulas relaxari: scito, nos credere
et pro certo tenere, quod tutius sit hoc tempore, si commissa tibi
ecclesia sub umbra tui nominis gubernetur, quam si alteri novae
incognitaeque personae gubernanda in tanto discrimine committatur,
maxime quia in te vigor devotionis et fidei etiam corpore senescente non
deficit, sed vergente deorsum conditione corporea fervor spiritus in
sublimiora conscendit. Ne igitur huius doloris aculeus vividam circa te
nostri pectoris vulneret caritatem, Monemus te igitur, ut super hoc
diebus istis nulla te facias importunitate molestum, quia incedens
omnino probatur, prius solvere militiae cingulum, quam cedat victori
adversitas proeliorum. Insta igitur sicut bonus miles Christi, et in
tuae sollicitudinis officio persevera; ne dum tuae quietis desideria
quaeris, tu aliquid talenti tibi crediti detrimentum patiaris. Illud
quoque te oportet attendere, quod si pennas habeas, quibus in
solitudinem volare satagis, ut quiescas: ligatae sunt tamen nexibus
praeceptorum, quae ita ut nosti, ex sacrorum canonum institutione te
vinciunt, ut liberum non habeas absque nostra permissione volatum.
Ceterum ne, frater, te intolerabiliter nos gravare causeris, qui melius
tui potes tam animi debilitatem nosse, quam corporis: hoc tandem tibi,
si iudicio conscientiae tuae res id prorsus exigit, indulgemus, ut
suscepta oportunitate, tam per te quam per principem terrae, vel etiam
per literas tuas, et idoneos nuntios, si corporalem ibi vel non potueris
vel nolueris exhibere praesentiam, aliosque regni illius religiosos, et
industrios de substituenda sis persona sollicitus, et talem invenire
satagas successorem, qui non a fidei claritate degeneret, neque a
tramite rectitudinis et honestatis aberret. De his quoque quae tuis
duxeris necessitatibus reservanda, cum eisdem personas tractare et
deliberare te convenit: ut quum nobis haec omnia tam tua quam illorum
fuerint assertione comperta, ita provide ac secure possimus in facto
procedere, quod neque nos, neque te ipsum oporteat huius operis in
posterum poenitere.



Qui abiurat beneficium, licite potest illud, si denuo eligatur, obtinere.

Idem Abbati Dolensi et Priori de Artigia.

Quum inter P. Gaufridi et quosdam alios canonicos sancti I. super
spirituali beneficio, scilicet stallo in choro et loco in capitulo, in
praesentia nostra quaestio fuisset diutius agitata, quia tamen altera
pars sufficienter instructa non venerat, negotium non potuit terminari,
Ideoque causam ipsam vestro examini committentes vobis per apostolica
scripta mandamus, quatenus partes ante vestram praesentiam convocetis,
et rei veritate plenius inquisita, si praefatum P. Gau. inveneritis de
consensu maioris et sanioris partis capituli fuisse de praedicto
beneficio auctoritate apostolica investitum, eum faciatis appellatione
remota beneficium ipsum pacifice possidere. Non enim videtur nobis
impedimentum afferre iuramentum, quod de eodem non petendo ulterius
proponitur praestitisse, si consensus maioris et sanioris partis
canonicorum ecclesiae intercessit.



Qui renunciavit beneficio suo, illud repetere non potest.

Idem Episcopo Verulano.

Ex transmissa relatione abbatis sancti Nicolai de Ceparano nostris est
auribus intimatum, quod P. Rubeus clericus, dum olim infirmitate
laboraret, apud monasterium sancti Salvatoris de Telesia, sibi petiit
habitum monasticum indulgeri, qui, recuperata postmodum sanitate, ad
monasterium illud gratia complendi suum votum accessit, et ibidem moram
aliquantulam faciens, ea, quae praedictae ecclesiae sancti N.
contulerat, sibi fecit restitui. Nunc autem, mutato animo, per te, et
per amicos tuos laborat, ut restituatur in ecclesia supradicta. Verum
quoniam iam dicta ecclesia ab eo soluta dignoscitur, ex quo illi ea,
quae sibi contulerat, ad voluntatem et petitionem suam resignavit eidem,
fraternitatem tuam monemus atque mandamus, quatenus, si res ita se
habet, praedictum abbatem et socios eius ad receptionem praefati P.
nulla ratione compellas invitos, nec a populo Ceparano compelli
permittas. Hortari tamen eos et monere poteris, si tanti tibi fuerit, ut
illum non tanquam unum de ecclesia, sed, quasi de novo deberet intrare,
recipiant in socium et in fratrem.



Beneficiatus sine licentia praelati sui beneficio renunciare non potest.

Idem Episcopo Tornacensi.

Admonet nos cura suscepti regiminis et auctoritas pontificalis inducit,
ut pro statu ecclesiarum simus solliciti, et earum profectibus et
incrementis integro studio intendamus, quapropter fraternitati tuae per
apostolica scripta praecipiendo mandamus, quatenus auctoritate nostra et
tua statuas et ordines, ut ecclesiasticae personae tui episcopatus de
his, quae sibi de bonis ecclesiarum proveniunt, aut ratione ipsarum
accesserint, nullum audeant condere testamentum, sed bona ipsa ecclesiis
ipsis, prout iustnm est et canonicum cedant. Si autem aliquae de
personis ipsis intestatae decesserint, bona, quae ipsis pro ecclesiis
aut ratione ipsarum accesserunt, nihilominus ecclesiis eisdem cedere
decernas. Sane de bonis illis, quae iure patrimonii aut aliunde favore
personae acquisita sunt, testandi liberam habeant facultatem.
Nihilominus etiam ex parte nostra et tua Universis personis tui
episcopatus ecclesiasticis sub districtione prohibeas, ne ecclesias tuae
dioecesis ad ordinationem tuam pertinentes absque assensu tuo intrare
audeant aut detinere, aut te dimittere inconsulto. Quodsi quis contra
prohibitionem tuam venire praesumpserit, in eum auctoritate nostra et
tua fretus canonicam exerceas ultionem.



Contra petentem beneficium admittitur spontaneae abiurationis exceptio,
etiam causa renunciationis non adiecta; contra quam actor replicare
poterit, quod non sponte renunciavit, et qui melius probaverit obtinebit.

Clemens III.

Super hoc, quod sciscitaris, utrum ecclesiastica beneficia reposcentibus
obiecta spontaneae abiurationis exceptio sine causae cognitione sit
admittenda, et an actoris, quod sponte non renunciavit, an rei de
spontanea renunciatione debeant probationes admitti, sic tuae
experientiae respondemus, quod nulla ratio hoc verisimile reddit, ut
quisquam beneficium multis forte expensis et laboribus acquisitum, et
quo sustentari debet, facile sine magna causa temere sua sponte
resignet, ideoque supervacuum esse non credimus, causam renunciationis
vel resignationis diligenter inquiri, quam si forte probabilem, id est,
non vi, nec metu, nec oppressione, nec interventu pecuniae, nec
promissione extortam iudex ordinarius seu delegatus invenerit, et maxime
si non intervenerit iuramentum, quod vix fieri de voluntate propria
creditur, quod fere semper a malo est, nisi replicatio canonica fuerit
opposita, admittere non postponat. Porro licet negantis factum per rerum
naturam nulla sit probatio, eius tamen, qui spontaneam renunciationem
negat, quum implicite et quodammodo replicando inficietur super
assertione sua, habito ad dignitatem et opinionem respectu probationes
credimus admittendas.



Qui sponte renunciavit electioni de se factae, super ipsa ulterius
audiri non debet.

Idem.

In praesentia nostra [constitutus dilectus filius R. quondam abbas
Torneae proposuit coram nobis, quod quum olim ad eius monasterium
accessisses, quod ipse in C. marcharum reditum ampliaverat, et ingressus
capitulum monachorum inquisitionem coepisses facere contra eum, ipse
gravari se timens ad sedem apostolicam appellavit; tu vero, appellationi
non deferens, eum ab administrationis officio suspendisti, et in eius
absentia inquisitione post facta, ipsum usque ad monasterium de Ramessia
licet invitum turpiter post te tractum super crucem fecisti iurare, quod
te usque Londoniam sequeretur. Ipse igitur Londoniam veniens
appellationem, quam prius interposuerat, solenniter innovavit, et ad
venerabilem fratrem nostrum Wintoniensem episcopum et coniudices eius
commissionis obtinuit literas destinari, quas deferendas cuidam tradidit
mercatori. Tu vero ipsum in Angliam redeuntem capi fecisti Londoniis et
in Eliensi monasterio carceri mancipari. Propter quod mercator, qui
literas deferebat, venire in Angliam non praesumpsit, tandem vero a
carcere liberatus ad sedem apostolicam appellavit. Tu vero eius
appellationi non deferens, sicut prius, in ipsam depositionis sententiam
protulisti, et depositum in carcerem fecisti retrudi. Ceterum, quum
fuisset a vinculis absolutus, ad praesentiam nostram venit, et ad
venerabilem fratrem nostrum Dunelmensem episcopum, et dilectum filium
magistrum Io. de Londoniis literas impetravit, ut super propositis
diligenter inquirerent veritatem, et causam ipsam, si partes vellent,
concorditer fine debito terminarent; alioquin causam sufficienter
instructam ad nos remittere non differrent. Proponebat igitur idem
abbas, quod praedicta omnia sufficienter fuerant coram eisdem iudicibus
comprobata. Verum dilectus filius magister Honorius, archidiaconus
Richemundiae, nuncius tuus, proposuit ex adverso, quod, quum olim
legationis officio fungereris, ad monasterium de Tornea, ut ei
visitationis impenderes gratiam, accessisti, quumque de vita ipsius R.
diligentius inquisiisses, de dilapidatione, incontinentia et turpi eius
conversatione per testimonia tibi constitit monachorum. Unde communicato
prudentum virorum consilio eum ab administrationis officio suspendisti,
quum iuxta canonicas sanctiones de dilapidatione suspectus debeat ab
administratione suspendi. Nec appellaverat tunc temporis idem abbas, nec
etiam, si appellasset, tibi eum innotuerat appellasse, quum, sicut
asserunt testes eius, egressus capitulum in secreto collocutorio duxerit
appellandum. Verum, quum postmodum apud Londonias appellasset, non solum
appellationem interpositam recepisti, sed ministrasti etiam ad
prosecutionem ipsius sufficienter expensas. Deinde quum enormitates
ipsius bonae memoriae Coelestino praedecessori nostro per tuas literas
intimasses, ipse tuam fraternitatem monuit, ut eum ab officio deponeres
abbatiae, ac carceri mancipatum tamdiu detineres, donec ad te mandatum
eius denuo perveniret. Ipse igitur depositionis sententiam expavescens,
in praesentia multorum episcoporum et aliorum religiosorum virorum
renunciavit spontanee abbatiae, sed post paululum poenitens se
renunciasse penitus denegavit. Tu igitur, quum metropolitanus exsisteres
eius, et legationis officio fungereris, et ad hoc esses specialiter
delegatus, mandati apostolici formam sequens, propter criminum
evidentiam super abbatia ei perpetuum imponere silentium curavisti.
Tandem vero, quum praedicto Dunelmensi et coniudici eius sub forma
praedicta sententiae tuae foret cognitio delegata, coram eis quod idem
abbas renunciaverit abbatiae, quod incontinentiae vitio laborabat, quod
vasa quaedam monasterii praeter consensum monachorum alienaverat, quod
tu eius appellationi detuleras et expensas ministraveras appellanti,
quod auctoritate literarum praedicti praedecessoris nostri propter
criminum evidentiam et spontaneam cessionem processeras ad depositionem
ipsius, et de speciali mandato eiusdem praedecessoris nostri eum in
monasterio Glocestrensi, ubi prius monachus fuerat, carceri
mancipaveras, per testes legitimos comprobasti. Deinde autem, quum
iudices ipsi gesta omnia redegissent in scriptis et terminum partibus
assignassent, idem R. in manibus tuis et liti cessit, et renunciavit
spontaneus abbatiae, tuque renunciationem eius ad multam quorundam
religiosorum virorum instantiam recepisti. Ceterum, licet saepedictus R.
se renunciasse abbatiae ab initio denegasset, tandem tamen id in nostra
praesentia confessus est, adiiciens, quod, quia renunciaverat spoliatus,
eius renunciatio non tenebat. Praeterea, quum tu ei congrue promiseris
providere, nec volueris adimplere promissum, nec ipse ratum habere quod
fecerat tenebatur. Insuper metu fuerat ad renunciationem inductus, quum
tu ei fueris comminatus, quod, si ad nos cum iudicum relatione veniret,
obtineres a nobis, quod eum in caveam poneremus. Contra hoc autem dictus
archidiaconus replicavit, quod eidem R. prodesse non poterat nec
debebat, quod renunciaverat spoliatus, utpote quem non adversarius, sed
iudex potius spoliaverat. Metus autem, quem allegaverat pars adversa,
eum non poterat excusare, quum cadere non debuerit in constantem. Quis
etenim constans praesumeret, quod nos ad votum tuum aliquem retruderemus
in carcerem, et tyrannidem exerceremus in eos, qui causas suas apud
sedem apostolicam prosequuntur? Non ergo dictus R. debuit qualibet
occasione praesumere, quod nos huiusmodi vellemus saevitiam exercere.
Quod autem praesumptio eius frivola fuerit, apparuit ex postfacto.]
Licet igitur iudex non semper ad unam speciem probationis applicet
mentem suam, sed ex confessionibus, depositionibus, allegationibus et
aliis, quae in eius praesentia proponuntur, formet animi sui motum, et
tanta sit iudicialis auctoritas, ut semper pro ipso praesumi debeat,
donec contra ipsum aliquid legitime comprobetur, quare, si tu contra
praedictum R. coram Dulmensi episcopo et eius coniudicibus nihil penitus
probavisses, standum tamen sententiae fuerat, nisi adversarius eam
ostenderet irritandam, quia tamen praeter ista constitit de ipsius
renunciatione spontanea per quasdam episcoporum literas et confessionem
ipsius, nos de consilio fratrum nostrorum ei super eadem abbatia
silentium duximus imponendum. [Volumus autem, ut eidem divinae pietatis
intuitu de reditibus monasterii de Tornea in aliquo loco religioso
congrue facias provideri. Nulli ergo etc. Dat. Later. II. Non. Iun. 1202.]



Qui renunciavit literis beneficialibus, non ideo institutioni iam factae
renunciare videtur.

Coelestinus III.

Sane dilecto filio nostro I. tituli S. Prudentianae presbytero
cardinali, tunc apostolicae sedis legato, nos viva voce meminimus ac
literis iniunxisse, ut dilectum filium nostrum H. subdiaconum, qui
ecclesiae vestrae a primo pueritiae flore servivit, contradictione et
appellatione remotis canonicum in Pictaviensi ecclesia instituere
procuraret, qui mandatis nostris obtemperans ibidem instituit in
canonicum subdiaconum memoratum. Vos autem nec nobis nec ipsi cardinali
reverentiam exhibentes, quod in literis suis de iam dicto Hug. idem
cardinalis vobis iniunxit, adimplere non curavistis, nec etiam ipsius
suspensionem in aliquo observare. Sed Postmodum idem H. quorundam
vestrum ductus consilio literas suas vobis reddens, vestrae
misericordiae se subiecit. Quia vero unde misericordiam debuit
impetrare, inde cogitur dispendium sustinere, mandamus, quatenus, hoc
non obstante quod cum literis suis vestrae misericordiae se subiecit,
infra XX. dies post susceptionem praesentium, dilatione, contradictione
et appellatione remotis, iuxta ecclesiae consuetudinem ipsum in fratrem
et canonicum integre ac plenarie admittatis, et eidem in choro stallum
et in capitulo locum assignantes, ipsum curetis de cetero fraterna
caritate tractare. Alioquin noveritis, nos venerabili fratri nostro
Archiepiscopo et dilectis filiis decano Burdegalensi et Sanctonensi
decano districtius mandavisse, ut auctoritate nostra freti, dilatione et
contradictione et appellatione cessantibus, id plenarie exsequantur,
contradictores districtione ecclesiastica percellentes et ad sedem ap.
ab officio et beneficio suspensos de inobedientia responsuros et
suspensione praedicta nullatenus observata transmittere non postponant,
ut ibi poena docente addiscant, quam periculosum sit et indignum,
mandatis apostolicis obviare, nullis literis obstantibus harum tenore
tacito a sede ap. impetratis.



Renunciatio beneficii facta in manibus laici non tenet; renuncians tamen
est beneficio spoliandus.

Innocentius III. Nidrosiensi Archiepiscopo.

Quod in dubiis (Et infra: [cf. c. 30. de sent. exc. V. 39.] Hi
praeterea, qui beneficium ecclesiasticum sibi collatum sponte in manum
laicam resignantes, illud denuo a laico susceperunt, eodem sunt
beneficio spoliandi, licet resignatio talium facta laico nullam obtineat
firmitatem. [Altare vero etc. (cf. c. 3. de cons. eccl. III. 30.) Dat.
ap. civ. Castellanam VI. Id. Oct. 1198.]



Papa concedit licentiam cedendi episcopo, qui sine mortis periculo in
ecclesia sua morari non potest.

Idem Eboracensi Archiepiscopo.

Ad supplicationem instantem venerabilis fratris nostri Ragusiensis
archiepiscopi, eum a cura et sollicitudine, qua tenebatur ecclesiae
Ragusiensi, duximus absolvendum, eo videlicet, quod ibi non poterat
secure morari, et, si accessum haberet ad illam, mortis sibi periculum
imminebat. (Et infra:) Ne vero idem archiepiscopus in vituperium
ministerii nostri defectum in rebus temporalibus patiatur, fraternitatem
tuam monemus attente, ac per apostolica [tibi] scripta mandamus,
quatenus beneficium, quod de liberalitate regia ac concessione tua in
episcopatu Carleoli et ecclesia de Malebron est illi collatum, ad
sustentationem conserves ipsius. Cui concessimus, ut in ipso episcopatu
absque usu pallii officium episcopale valeat exercere, tibi tanquam
metropolitano reverentiam et obedientiam impensurus.



Debilis, ignarus, male conscius, irregularis, Quem mala plebs odit, dans
scandala cedere possit.

Idem Episcopo Calaritano.

Nisi, quum pridem in officio pastorali ad divinum servitium accessisti,
praeparasse te ad tentationem animum crederemus, ac praevidisse
prudenter, nequaquam in humana fragilitate consistere, varios
angustiarum languores, quos te in ipso sciebas officio perpessurum,
posse absque magno Dei adiutorio sustinere: formidaremus utique, ne
parvulos tuos postmodum ad petram allidere neglexisses, eosque tantum in
te permiseris invalescere, ut ipsorum, suggerentium tibi suscepti
ministerii cessionem, instantiae vix iam valeas repugnare. Verum
quoniam, sicut credimus, quum te scires contra spirituales nequitias
pugnaturum, armaturam Dei, qua posses stare contra insidias tentatoris,
ab Apostolo monitus induisti, et inexpertus non ignorasti sollicitudinis
pastoralis angustias, quas forsitan expertus abhorres, nescimus cur tam
instanter susceptum velis regimen inutiliter derelinquere, quod
suscipiendum utiliter non deberes usquequaque vitare. Si enim in
huiusmodi cessione frugem tibi melioris vitae promittis, scire te debes
non esse sanctificato in utero sanctiorem, et ideo non oportet te
praedicationis iam susceptae deserere ministerium, quum ille, cuius
[ante] fieri baiulus recusabat, tandem praedicandum receperit verbum
Dei. Quod si forsan humilitatis causa de culmine quaeris
pontificali descendere, ac contra superni nutus arbitrium datum tibi per
illud niteris deserere praesulatum, eo ipso humilitatis videris erigere
male verticem, quod te nimis in resignandi proposito exhibes pertinacem,
quia tunc in te veram humilitatem custodies, quum et per eam locum
sublimen fugies, et per obedientiam non dimittes. Intueri te itaque,
venerabilis frater noster in Christo, volumus, quod haec sunt illa, per
quae cedendi episcopus officio pastorali licentiam potest postulare:
conscientia criminis, debilitas corporis, defectus scientiae, malitia
plebis, grave scandalum, irregularitasque personae. Sed in his omnibus
est adhibenda discretio et observanda cautela. Propter conscientiam
enim criminis cedendi pastorali officio potest licentia postulari, et
forsitan non cuiuslibet, sed duntaxat illius, propter quod ipsius
officii exsecutio post peractam etiam poenitentiam impeditur; quum enim
quacunque hora peccator conversus fuerit omnium iniquitatum suarum non
recordari se Dominus fateatur, et neminem esse sine peccato sacra
scriptura testatur, apparet, quod non per cuiuslibet criminis
conscientiam quemquam cedere oporteat officio pastorali, quum si omnes,
quos arguit conscientia cuiuslibet culpae, cederent, pauci vel nulli
forsitan in illo ministerio remanerent. In multis enim offendimus omnes,
et si dixerimus, quia peccatum non habemus, nos ipsos seducimus et
veritas in nobis non est, quia misericorditer illum excusat, qui
miserabiliter se accusat. Alia vero causa est debilitas corporis,
propter quam aliquis potest petere ab onere sollicitudinis pastoralis
absolvi, quae videlicet vel ex infirmitate, vel ex senectute procedit;
nec tamen omnis, sed illa solummodo, per quam impotens redditur ad
exsequendum officium pastorale. Nam si pro qualibet corporali debilitate
susceptae servitutis officium posset deseri, frustra se fateretur
Apostolus in suis infirmitatibus gloriari, et senectute gravatus
quispiam a cura se non debet omnino pastoralis regiminis excusare, quum
interdum non plus hortetur senilis debilitas aliquem cedere, quam
moralis maturitas, quae in senibus esse solet, ipsum in suo suadet
officio permanere. Pro talibus enim de se dicit Apostolus: "Quum
infirmor, tunc fortior sum," quia nonnunquam corporis infirmitas
fortitudinem cordis augmentat. Pro defectu quoque scientiae
plerumque potest quis pastoralis officii petere cessionem, quia, quum
ipsa circa spiritualium administrationem sit potissimum necessaria, et
circa curam temporalium opportuna, praesul, qui commissam sibi debet
ecclesiam regere in utrisque, salubriter ei renunciat, si scientiam, in
qua ipsam regat, ignorat, quoniam, quum subiectos docere habeat, quid
facere debeant, quid cavere, nec bene docebit eos, quod nescierit ipse
fugere, nec illud, quod ignoraverit, exercere. "Tu enim," inquit
Dominus, "scientiam repulisti, et ego repellam te, ne sacerdotio
fungaris mihi." Quanquam, etsi desideranda sit eminens scientia in
pastore, in eo tamen sit competens toleranda, quia secundum Apostolum
"scientia inflat, caritas autem aedificat," et ideo imperfectum
scientiae potest supplere perfectio caritatis. Propter malitiam
autem plebis cogitur interdum praelatus ab ipsius regimine declinare,
[et] quando plebs adeo durae cervicis exsistit, et in rebellione sua ita
pertinax invenitur, ut proficere nequeat apud ipsam, sed propter eius
duritiam, quo magis [proficere] satagit, eo magis iusto iudicio deficere
permittatur, dicente Domino per Prophetam: "Linguam tuam adhaerere
faciam palato tuo, quia domus exasperans est," et Apostoli leguntur
dixisse Iudaeis: "Ecce convertimur ad gentes, quia verbi Dei vos
indignos fecistis." Non tamen pro qualibet culpa pastor debet gregem
deserere suum, ne forte mercenario comparetur, qui videt lupum
venientem, et dimittit oves, et fugit, sed de superioris licentia tunc
demum potest non tam timide fugere, quam provide declinare, quum oves
convertuntur in lupos, et qui debuerant humiliter obedire iam
irrevocabiliter contradicunt; quum, etsi tales sint graviter pro crimine
puniendi, sunt tamen pro tempore utiliter tolerandi, quia sanguinem
elicit qui nimis emungit. Pro gravi quoque scandalo evitando, quum
aliter sedari non potest, licet episcopo petere cessionem, ne plus
temporalem honorem quam aeternam videatur affectare salutem, memor
illius, quod dicit Apostolus: "Si esca scandalizaverit fratrem meum, non
manducabo carnem in aeternum," ne fratrem meum scandalizem. Sed inter
scandalum et scandalum est subtiliter distinguendum, sicut Dominus ipse
distinxit, cui quum dixissent Apostoli: "Scis, quia pharisaei audito hoc
verbo scandalizantur?" respondit: "Sinite illos, caeci sunt, et duces
caecorum." Alibi vero dixit: "Qui scandalizaverit unum de pusillis
istis, qui in me credunt, expedit ei, ut suspendatur mola asinaria m
collo eius, et demergatur in profundum maris." Nam etsi necesse sit, ut
scandala veniant, vae tamen illi, per quem scandalum venit. Personae
vero irregularitas, ut, si forte sit bigamus vel viduae maritus, est
causa, propter quam petere potest licentiam aliquis resignandi
pontificii dignitatem, attestante Apostolo, qui dicit: "Oportet
episcopum esse unius uxoris virum." Non tamen propter quamlibet
irregularitatem personae debet ei, qui regulariter ministravit, cedendi
licentia indulgeri, utpote si de legitimo matrimonio non sit natus,
quia, licet irregularitatem huiusmodi non potuerit subticere, si tamen
et culpa latet et causa, cum eo, qui laudabiliter suum implevit
officium, iniuncta sibi poenitentia competenti, potest non minus
utiliter, quam misericorditer dispensari. "Ego sum," inquit, "Deus
zelotes, vindicans peccata patrum in filios usque in tertiam et quartam
generationem in his, qui oderunt me," id est, in illis, qui contra me
paternum odium imitantur. Unde patet, quod illis, qui paterna vitia non
sequuntur, propriae possunt in talibus suffragari virtutes; illo
discretionis adhibito moderamine, ut inter nothos et manzeres, naturales
et spurios distinguatur. Quum autem plerumque vitia se virtutes esse
menti minus providae mentiantur, subtiliter advertere te oportet, utrum
resignandi propositum, quod tam ferventer gestare videris in pectore,
dignum sit Dei odio vel amore. Si enim propter causam aliquam
praemissarum cedere postulares, tam super causa, quam super eius effectu
pariter doleremus. Sed ne sub improvidae pietatis amictu ad resignandum
detestabilis impietas te impellat, considerare te volumus, et alias esse
causas, propter quas male quis petit et peius appetit officium huiusmodi
resignare. Si enim ex pusillanimitate, fortassis ut laborem deponat, vel
persecutionem effugiat, aut ex vanitate, quod absit, ut plenius vacet
otiis, seu liberius indulgeat voluptatibus, curam vult aliquis deserere
pastoralem, ab ea non meretur absolvi, quamvis propter huiusmodi
vanitatem, tanquam qui mortaliter peccat, ea reddat se indignum, sed
satagere debet, ut vanitate deposita satisfaciat de peccato. Aliam vero
cedendi causam omnino credimus detestandam. Si quis videlicet a
pontificali velit discedere dignitate, ut gloriam captet humanam,
tanquam eligat abiectus esse in domo Domini magis, quam habitare in
tabernaculis peccatorum, vel ut mundanum non amittat honorem, quem per
hypocrisin acquisivit, sive quod eius simulatio revelari iam incipit,
sive quod fervor ipsius ex qualibet causa tepescit, nec vult videri,
quod malus fuerit, aut quod fiat, et ideo sub religionis praetextu suam
vult contegere pravitatem, ut quasi deserens Martham amplexetur Mariam,
et Liae fastidiens lippitudinem Rachelis pulchritudinem concupiscat:
quid autem, si propterea velit cedere, quod tempore prosperitatis,
arridente fortuna, visus est laudabiliter ministrare, quoniam omnia sibi
prospere succedebant, sed adversitatis tempore imminente veretur, ne, si
quolibet casu sinistra contingant, ipsius negligentiae imputetur? Plane
si propter hoc petit cedere, nautae se potest improvido comparare, qui,
quum mari sub tranquillitate iacente sine multo labore navis exercuerit
gubernaculum, ipsam tempestate surgente deserit, et devenire patitur in
profundum. Illam quoque cedendi causam penitus detestamur, si forte
cedere velit episcopus, ut vel alter sibi succedat, vel obtentu pretii
vel affectu carnali, vel ut quum peior sibi successerit, ipse velut
optimus extollatur. Illud autem quasi nefas respuimus et damnamus, quod
episcopus propter occupationes mundanas et sollicitudines saeculares non
valeat sine crimine pontificale officium exercere, quum multos sanctos
ecclesia veneretur, qui spiritualia simul et temporalia ministrarunt.
Verum tamen laeva debet esse sub capite, et dextra in amplexu. Sed et,
illud te volumus advertere diligenter, ne forte per hoc tuae
dispositionis propositum effici velis ex illis, de quibus dicitur per
Prophetam: "Filii Effrem intendentes arcum et mittentes sagittas
conversi sunt in die belli," quum potius pro domo Israel murum debeas te
opponere ascendentibus ex adverso, quia iuxta sententiam veritatis non
qui inceperit, sed qui perseveraverit salvus erit; cavens attentius, ne
maculam in gloria tua ponas, non solum apud homines, sed etiam apud
Deum, quoniam sub hoc pallio te non poteris occultare, nedum apud Deum,
qui renes rimatur et corda, sed nec etiam apud homines, qui ex
verisimilibus coniecturis talia suspicantur. Illudque prudenter
attendas, quod iuxta sententiam sapientis spiritus disciplinae effugiet
fictum, et auferet se a cogitationibus, quae sine intellectu consistunt.
Si vero pro tuenda ecclesiae libertate difficultatis onus incurrere
pertimescis, non ideo deserere debes praesulatus honorem, considerans
diligenter, ne forte iusto iudicio tenteris ab illo, qui malorum est
intentator, ut probetur, utrum satisfacere velis in eo, in quo forsan
deliquisti. Qui vero contemnit aut negligit satisfacere pro delicto,
thesaurizat sibi iram in die irae, quum revelabit Deus abscondita
tenebrarum. Ecce quidem admovimus tibi speculum, ut te ipsum
contempleris in ipso, tuamque, conscientiam perscrutatus agnoscas, ex
qua causa cedendi licentiam postules importune. Nos enim, novit
altissimus, ignoramus, quare in cedendi proposito perseveres, quoniam
nec infirmitas corporis, nec longaevitas temporis, nec defectus
scientiae, nec malitia plebis, nec irregularitas personae te reddit
ineptum, nec conscientiam saevi criminis te fateris habere. Verum
si propter alias causas cessionem affectes, non est in hoc tibi
postulanti favendum, quum huiusmodi postulatio videatur non esse
discreta, quoniam, ut id tanquam notissimum omittamus, quod otiositas et
voluptas arma sunt hostis antiqui ad miseras animas captivandas, propter
laboris angustias, aut persecutionis incursus non debes deserere sponsam
tuam, cui defigendo manum apud extraneum te fide media copulasti, sciens
quod, "beati sunt illi, qui persecutionem patiuntur propter iustitiam,"
quoniam, quum probati fuerint, accipient coronam vitae, quam repromisit
Deus diligentibus se. Sed dices, quod "spiritus, ubi vult, spirat,
et nescis, unde veniat, aut quo vadat," et ideo non est, qui possit vias
illius spiritus perscrutari; qui vero spiritu Dei aguntur, non sunt sub
lege, quoniam ubi Spiritus Dei, ibi libertas. Quare si cedendi tibi
licentia data ab homine non fuerit, nihilominus tamen cedes, quia data
est tibi libertas cedendi a Deo. Certe desipis, si sic sapis. Nam
quomodo spiritu Dei agitur qui contra spiritum Dei agit? Si enim vera
sunt quae praemisimus, immo quia indubitanter sunt vera, procul dubio
contra spiritum Dei agit, qui aliquid horum contra veritatem attentat,
quoniam ipse est spiritus veritatis. Porro si dicas, quod forsitan
alia est causa latens, propter quam cedendi voluntas tibi coelitus
inspiratur, et nos siquidem respondemus: tu quomodo scis, quod talis
inspiratio sit coelestis? Nonne recolis, quod ille gloriosus pontifex
dixerit, quum coepisset viribus corporis repente destitui: "Domine,"
inquit, "si adhuc populo tuo sum necessarius, non recuso laborem, fiat
voluntas tua!" Illius exemplum secutus, qui dixit: "Cupio dissolvi, et
esse cum Christo, manere autem in carne necessarium est propter vos."
Quia igitur diversas tibi causas super hac causa distinximus, et propter
quam earum cedere desideres ignoramus, te ipsum tibi duximus
committendum, ut, de propriae mentis tribunali te iudicans, videas, si
sic possis resignandi desiderio satisfacere, ut gregis tibi commisi
curam sine culpa valeas declinare. Si enim cedendo proficere appetis
tibi soli, profectui tuo sine dubio tantum subtrahis, quantum quod
impendere poteras aliis non impendis, quia tunc maiora animae tuae lucra
conquireres, quum sine tua salute salutem plurium procurares. Potioris
enim est meriti secum Deo quemquam plurimos lucrifacere, quam salutem
propriam quaerere sine illis, quorum salus ad eius curam noscitur
pertinere. Quippe si quantocunque virtutum flore refulgeas, et in
te non habeas caritatem, nihil te comprobaris habere, sub quo virtutis
praetextu deponere quaeris onus sollicitudinis pastoralis, quod vix
potest absque iactura deseri caritatis? "Nulla siquidem maior poterit
esse caritas, quam ut animam suam ponat quis pro amicis suis." Quum
autem propter hanc te deceat animam tuam pro subditis tuis ponere, nulla
occasione, dummodo proficere illis possis, etsi non omnibus, tamen
multis, ab eorum regimine te convenit excusare; quoniam, si laboris
causam praetendis, exemplum te Apostoli sublevabit, qui suadet tibi
laborem huiusmodi non refugere, dum se asserit pro communi salute plus
ceteris laborasse, quia, licet non semper sequatur laborem effectus,
nihilominus tamen ipse labor est meritorius apud Deum, iuxta quod
legitur: "Reddet Deus mercedem laborum sanctorum suorum." Sed esto, quod
multum hactenus laboraveris, et bonum certamen certaveris, cum eodem
Apostolo possis dicere, tamen ut corona tibi iustitiae de reliquo
reponatur, cursum te decet perfecti operis consummare. Quantumlibet enim
in angustiarum laboribus, qui comitantur officium pastorale, noctes tibi
laboriosas enumeras, et tanquam fatigatus cervus umbram quietis
affectes, quantumlibet inter viae squalores angustians patriae
dilectione traharis, et velut emeritus mercenarius operis tui finem
anxius praestoleris, expedit tibi tamen virtutem in infirmitate
perficere, et pugnam tuam perseverantia coronare, sciensque, quod apud
extraneum defixeris manum tuam, quum animas tibi commissi gregis in tuam
animam suscepisti, non sic debes portum tibi quietis appetere, ut
navigantes hactenus tecum filios sine remigis adiutorio patiaris in hoc
mari magno et spatioso cum timore naufragii fluctuare. Nec putes,
quod ideo Martha malam partem elegerit, quae circa plurima satagebat,
quia Maria optimam partem elegit, quae non auferetur ab ea; quoniam,
licet illa sit magis secura, ista tamen est magis fructifera, et licet
illa sit magis suavis, haec tamen magis est utilis, quum in foecunditate
sobolis lippitudo Liae Rachelis pulchritudini sit praelata; quamvis
simul in unum et contemplativus esse valeas et activus legislatoris
exemplo, qui nunc ascendebat in montem, ut ibi gloriam Domini cum maiori
cerneret libertate, nunc vero descendebat in castra, ut cum utilitate
maiori necessitatibus populi provideret. Quapropter facilius indulgetur,
ut ascendat monachus ad praesulatum, quam praesul ad monachatum
descendat. Monemus itaque, ut illam vocem Davidicae imprecationis
abhorrens, tibique formidans eam per effectum operis adaptari, quae dies
impii paucos fieri, ut episcopatum eius accipiat alter, imprecatur,
laborem pastoralis regiminis non recuses, iactansque tuum in Domino
cogitatum, nihil contra voluntatem altissimi statuas de te ipso, qui,
quum te suo viderit esse populo necessarium, forte grave ferret, quum
ipsum a te contingeret esse neglectum, ne fortassis ad pedes suos cum
Maria sperneret te recipere, qui sibi apud te divertenti sprevisses cum
Martha sollicita ministrare. Illud quoque te debet fortius in
ministrandi proposito stabilire, quia, quum hactenus in ecclesia tibi
commissa laudabiliter ministraris, si quod absit, alius te cedente minus
utilis assumeretur ad ipsam, profecto non parum in ipsa quiete, quam
appetis, turbareris, quum, ubi bene tuum exercueras ministerium, non
absque dolore cerneres inutilis ministri defectum, fieretque, ut tantum
in contemplationis arce tibi deperisse cognosceres, quantum ecclesiae,
cui praesides, non sine tua confusione per te subtractum esse videres.
Quia vero tam per te, quam per nuncios et literas tuas apud nos iam
nimis in postulando cedendi licentiam institisti, ecce tibi te duximus
relinquendum, ut distinctis tibi causis, propter quas cedere oporteat,
vel non cedere si propter aliquam causam utilem et honestam in huiusmodi
proposito perseveres, de licentia nostra cedas, quod tamen grave nobis
plurimum esse noveris et molestum. Alioquin cedendi licentiam
auctoritate apostolica tibi scias esse penitus interdictam, quoniam,
etsi pennas habeas, quibus satagas in solitudinem advolare, ita tamen
adstrictae sunt nexibus praeceptorum, ut liberum non habeas absque
nostra permissione volatum. Quodsi denique tua voluntas te impulerit ad
volandum, volumus et mandamus, ut nostras literas in audientia tui
capituli facias recitari. [etc. Dat. Rom. ap. S. Petr. Kal. Mart. Pont.
nostr. Ao. IX. 1206.]



Episcopus, qui propter crimen renunciavit episcopatui, et ad religionem
transivit, ad episcopatum reassumi non potest; secus, si renunciavit
propter persecutionem, infirmitatem, defectum scientiae, simoniam ipso
ignorante commissam, vel aliam similem causam.

Idem Episcopo Faventino in Archiepiscopum Ravennatem electo.

Post translationem tuam ad ecclesiam Ravennatensem quum dilecti filii
praepositus et canonici, abbates et primicerii Faventini, totusque
civitatis clerus, sicut per literas eorundem accepimus, in dilectum
filium I. presbyterum eorum concanonicum liberam eligendi auctoritatem
unanimiter contulissent, ipse sancti Spiritus gratia invocata dilectum
filium I. sancti Fridiani Lucanensis canonicum, olim episcopum
Sarnatensem, in Faventinum episcopum postulandum elegit, per cuius
sollicitudinem circumspectam, qui primo canonicus, et postea praepositus
in Faventina ecclesia fuit laudabiliter conversatus, multipliciter
sperantur eidem ecclesiae commoda proventura. Porro a dilecto filio
sancti Fridiani priore super hoc requisito et obtento consensu,
praepositus et alii supra dicti postulationem eandem approbari a nobis
humiliter petierunt. Verum postulationi huiusmodi videbatur concilii
Constantinopolitani capitulum prima facie obviare, in quo statutum est,
ut quicunque de pontificali dignitate ad monachorum vitam et
poenitentiae locum descenderit, nequaquam ulterius ad pontificatum
resurgat. Unde contra dictum concilium, quum sit unum ex quatuor
principalibus, quae sicut quatuor evangelia ecclesia catholica
veneratur, nullatenus videbatur eorum postulatio admittenda. Ceterum speciales quidam casus inveniuntur, in quibus, praedicto
concilio non obstante, is, qui vitam monachalem elegit, rursum licite
potest ad episcopatum assumi. Si enim quisquam persecutionis rabie
saeviente, vel praepediente invalitudine corporis, quum proficere
nequeat in regimine pastorali, de superioris auctoritate ad monasticam
vitam descendat, persecutionis vel aegritudinis impedimento cessante ad
episcopalem poterit resurgere dignitatem. Item si quis propter
literaturae defectum, ne tanquam caecus caeco ducatum praebeat, locum
regiminis auctoritate apostolica deserendo ad otium se contulerit
monachale, ac per exercitium lectionis scientiae repererit margaritam,
proculdubio poterit denuo vocatus a Domino cathedram reascendere
pastoralem. Rursus, si quis per cupiditatem parentum, eo tamen
penitus ignorante, fuerit episcopatum adeptus, et hoc comperto
episcopatum ipsum de licentia superioris dimittens, observantiam
elegerit regularem, etsi ad episcopatum eundem redire postmodum nequeat
iuxta canonicas sanctiones, ad alium tamen poterit licite reassumi. Quanquam autem in his et consimilibus casibus is, qui episcopatu dimisso
monasticam vitam elegit, resurgere valeat ad officium pastorale, nihil
tamen in his contra praescriptum intelligitur concilium attentari, quod
in eo loquitur casu, quum propter aliquod crimen episcopatum quis
deserens ad vitam monasticam poenitentiae causa descendit. Unde quidam
in eo casu loqui dixerunt capitulum supra dictum, quum quis pro crimine,
de quo convictus fuerat vel confessus, ab episcopali dignitate
depositus, in monasterio exstitit ad poenitentiam agendam inclusus, vel
quum aliquis propter grave crimen, pro quo episcopatum retinens
poenitentiam digne agere non valebat, cedendi obtenta licentia vitam
monachalem elegit. Aliis asserentibus, sic intelligendum esse capitulum
antedictum, ut per se resurgere nequeat, id est, repetere quasi debitum
quod tali modo dimisit, quanquam eligi possit, praesertim, si locum
tantum, et non ordinem resignavit. Quum ergo nobis plene constare
nequiverit, ob quam causam praedictus I. episcopatui olim cesserit, quum
in nostris literis, super hoc transmissis, eidem hoc solummodo
exprimatur, quod nos, literis super sua resignatione receptis, eius
propositum in Domino commendantes, quod temporali honori salutem animae
praeponebat, eundem absolvimus ab onere sollicitudinis pastoralis:
quanquam per quendam S. Fridiani canonicum nobis nuperrime sit
suggestum, quod idcirco dictus Ioachim cedendi licentiam postulabat,
quod ad notitiam eius pervenerat, quod quidam parentes ipsius, ut
eligeretur in episcopum, quaedam dederant, licet pauca, fraternitati
tuae praesentium auctoritate mandamus, quatenus, inquisita super eis
diligentissime veritate, si tibi constiterit, quod propter aliquam ex
praemissis causis seu consimilibus idem I. episcopatui cesserit
memorato, tu auctoritate nostra, sublato cuiuslibet contradictionis et
appellationis obstaculo, dummodo necessitas vel utilitas id exposcat,
licentiam ei tribuas ascendendi ad regimen ecclesiae Faventinensis,
maxime si veritate subnititur, quod tam praefati praepositus et canonici
Faventini, quam prior et capitulum sancti Fridiani nobis suis literis
expresserunt, quod videlicet dictus I. loco tantummodo cesserit
memorato, et non ordini, vel etiam dignitati. Tunc enim esset
vehementissime praesumendum, quod non propter crimen aliquod ab ipso
commissum, sed causa poenitentiae peragendae ad vitam migraverit
regularem, praesertim quum apostolica sedes post cessionem multo minus
quam antea permisisset eidem tali crimine irretito in pontificali ordine
ministrare; alioquin, quum durum nimis exstiterit, contra tam solenne
concilium huiusmodi postulationem admittere, praeposito et canonicis
memoratis iniungas, ut aliam personam sibi idoneam eligant in pastorem.
[Dat. Lat. IV. Id. Febr. Pont. nostr. Ao. XI. 1208.]



Qui petiit cedendi licentiam, ex quo illam obtinuit, cedere compellitur.

Idem in concilio generali.

Quidam cedendi licentiam cum instantia postulantes, ea obtenta cedere
praetermittunt. Sed quum in postulatione cessionis huiusmodi aut
ecclesiarum commoda, quibus praesunt, aut salutem videantur propriam
attendisse, quorum neutrum suasionibus aliquorum, quaerentium quae sua
sunt, seu etiam levitate qualibet nolumus impediri, eos ad cedendum
decernimus compellendos.



Non renunciat iuri suo, qui gratiae adversarii se submittit.

Honorius III. maioris ecclesiae Decano, et Magistro R. Cantori sancti
Dionysii Leodiensis.

Veniens ad sedem apostolicam I. pauper subdiaconus in nostra proposuit
praesentia constitutus, quod, quum bonae memoriae I. Papa praedecessor
noster dilecto filio abbati de Emenco Treverensis dioecesis, et maioris
ecclesiae ac sancti Pauli cantoribus Treverensibus suis dederit literis
in mandatis, ut eidem I., si nihil canonicum obviaret, praebendam in
ecclesia sancti Florentini in Confluentia, quam Iacobus decanus ipsius
ecclesiae in eius manibus per suas literas resignavit, sublato
appellationis obstaculo assignarent eidem, eodem Ioanne literas ipsas
praedicto decano et aliis ostendente, idem decanus de resignatione forte
poenitens occultavit literas supradictas; demum eidem Ioanni praefatis
literis restitutis, eas nominatis iudicibus, ut exsequerentur mandatum
apostolicum praesentavit. Quumque iidem iudices apostolicum vellent
adimplere mandatum, quidam se opposuerunt canonici ecclesiae memoratae,
dicentes, subdiaconum antedictum renunciasse iuri suo, quod sibi ex
ipsis literis competebat. Dicto igitur subdiacono hoc negante, iam dicti
canonici ad hoc probandum testes aliquos produxerunt. Per quos quum
videretur probatum, ipsum se gratiae capituli commisisse, duo iudices
praedictorum, cantores videlicet Treverenses, sententialiter
decreverunt, eundem Ioannem non posse uti de cetero literis supradictis,
pro eo, quod idem I. sic adversarii se gratiae commisisset, per quod
visus est renunciasse iuri, sibi ex ipsis literis competenti. A qua
sententia idem I. appellans, licet etiam antea appellasset, in vigiliam
Epiphaniae proximo praeteritam terminum suae appellationis praefixit. Ad
quem quum idem I. venisset, et nobis, prout superius est expressum,
facti seriem enarraret, dilectum filium Petrum de Colle medio,
capellanum nostrum, super hoc sibi concessimus auditorem. Sed quum eius
adversarius non accesserit, per duos menses et amplius exspectatus, nec
ullus compareret pro eo sufficiens responsalis, tandem quidam literas
habens ad contradicendum et impetrandum coram eodem comparuit auditore.
Qui quum de iure ad tractandum causam minus sufficiens crederetur,
auditori praedicto, nobis haec omnia referenti, dedimus in mandatis, ut
super hoc aliquos de fratribus consuleret, et in causa procederet iuxta
consilium eorundem: idem auditor habito consilio dilecti filii nostri T.
tituli Sabinae presbyteri cardinalis ac etiam aliorum, sententiam
praedictorum iudicum sententialiter iustitia exigente cassavit. Nos
igitur ratam et firmam habemus capellani sententiam memorati, vobis per
apostolica scripta mandamus, quatenus revocantes in irritum, quicquid
inveneritis post appellationem ad nos interpositam attentatum, sententia
iudicum Treverensium non obstante, praedictam praebendam eidem
subdiacono, nisi aliud canonicum obiectum fuerit et probatum, quare id
non debeat adimpleri, auctoritate apostolica sublato appellationis
obstaculo conferatis.



Si praelatus ab obedientia subditos absolvit, non propter hoc
praelaturae renunciat.

Idem Archiepiscopo Treverensi.

Lectae coram nobis fraternitatis tuae literae continebant, quod abbas
sancti Petri Tullensis, quem de conversationis et vitae honestate
commendas, tibi humiliter est confessus, quod, quum adeo gravi
aegritudine laboraret, quod de vita desperaretur ipsius, ad cuiusdam
aemuli sui consilium, de quo ipse, quum non crederet eum aemulum,
confidebat, in quorundam monachorum suorum praesentia, excommunicationis
sententia, si quam in eorum aliquem protulerat, revocata, monachos suos
ab obedientia, in qua sibi tenebantur, absolvit, vocato dioecesano
episcopo, ut abbatiam in eius manibus resignaret; quod tamen usus
consilio saniori non fecit, et licet eidem abbati postmodum restituto
sanitati, universi et singuli de conventu obedientiam et reverentiam
requisiti ab eo in capitulo promiserunt. Idem tamen super eo, quod sic
fecerat, dubitans, a te, ut super hoc saluti suae consuleres,
postulavit, propter quod tu, quum habito super hoc iuris peritorum
consilio diversi diversa sentirent, nostrum consilium, an idem abbas ex
hoc resignaverit, requisisti. Nos autem ex tali facto duntaxat eundem
abbatem suo resignasse regimini non videmus.



Abbas exemptus sine licentia Papae renunciare non potest.

Gregorius IX. Agathensi et Uticensi Episcopis.

Dilecti filii conventus monasterii sancti G. de Desertis immediate ad
Romanam pertinentis ecclesiam, suis nobis literis intimaverunt, quod
abbas eorum, sentiens se insufficientem oneri regiminis abbatiae, cessit
in manibus eorundem; ipsi quoque dilectum filium G. monachum sancti
Victoris Massiliensis elegerunt canonice in abbatem, supplicantes, ut
eorum parcentes laboribus et expensis, electionem ipsorum faceremus in
illis partibus confirmari. Quum igitur dictus abbas cedere sine licentia
nostra nequiverit, nos tam electionem quam cessionem praedictas
decernentes irritas et inanes, discretioni vestrae per apostolica
scripta mandamus, quatenus abbatem ipsum loco suo restitui faciatis, quo
integre restituto vice nostra recipiatis cessionem ipsius.

 DE SUPPLENDA NEGLIGENTIA PRAELATORUM.



Si dioecesanus requisitus benedicere nolit Cisterciensem abbatem, ipse
monachos suos benedicere poterit.

Alexander III. Cisterciensibus.

Statuimus praeterea, ut, si episcopus tertio cum humilitate ac
devotione, sicut convenit, requisitus substitutos abbates vestros
benedicere forte renuerit, eisdem abbatibus liceat proprios monachos
benedicere, et alia, quae ad officium huiusmodi pertinent, exercere,
donec ipsi episcopi suam duritiam recogitent, et abbates [benedicendos]
benedicere non recusent. [Sane etc. Dat. Beneventi IV. Non. Iul. Ind.
II. 1169.]



Regulares in suos usus convertere non possunt ecclesias, in quibus ius
obtinent patronatus, et, si infra tempus Lateranensis concilii, quando
vacant, non praesentent rectores ad eas, superior orbinabit easdem.

Clemens III.

Sicut nobis tua fraternitas intimavit, monachi quidam et canonici
regulares, ecclesias, quae ad praesentationem eorum pertinent, in tuo
episcopatu habentes, propriis usibus deputare nituntur, nec ibi volunt
ad eas, quum vacaverint, vocare personas [idoneas]; quin potius,
occasione concessionis quorundam episcoporum, vicarios in eis pro sua
instituunt et destituunt voluntate, admissos ita pensionibus onerantes,
quod nec ecclesiis competenter possunt in paupertate nimia deservire,
nec episcopo in episcopalibus respondere, neque hospitalitatem, sicut
convenit, transeuntibus impertiri. Nolentes autem, ut status ecclesiae
debitus et antiquus per insolertiam alicuius subvertatur, mandamus,
quatenus, nisi a iurisdictione tua exemptae sint ecclesiae supradictae,
praedictos excessus studeas rationabiliter emendare, et, nisi praedictae
personae infra tempus in Lateranensi concilio constitutum ad vacantes
ecclesias tibi personas idoneas praesentaverint, ex tunc tibi liceat
appellatione remota in eisdem ordinare rectores, qui eis et praeesse
noverint et prodesse, ita tamen, quod ex hoc nullum patronis
praeiudicium in posterum generetur. [Dat. Lat. VI. Kal. Mart. Pont.
nostr. Ao. II. 1199].



Supplet superior inferioris negligentiam in beneficiis conferendis, si
tempus Lateranensis concilii lapsum sit, et collatio per inferiorem
postea facta non valet.

Innocentius III.

Licet dilecti filii magister H. archidiaconus de H. et R. procurator R.
de sancto Cadimundo super archidiaconatu Richemundiae diutius
litigaverint coram nobis, tamen postmodum nostris est auribus intimatum,
quod neutri eorum de iure competeret, utpote qui neutri fuerat concessus
infra tempus in Lateranensi concilio definitum. Ne igitur ius nostrum
negligere videamur, qui alios in sua iustitia confovemus, discretioni
vestrae per apostolica scripta mandamus, quatenus convocatis eisdem, ut
proponant, si quid contra duxerint proponendum, inquiratis diligentius
veritatem, et si vobis constiterit, archidiaconatum Richemundiae vacasse
per annum, tempore tamen semestri, quo vel ad archiepiscopum, vel ad
capitulum donatio pertinebat, non a vocatione, sed a notitia computato,
quum pro eo, quod Eboracensis archiepiscopus alium superiorem non habet,
extunc fuerat ad nos donatio devoluta, utrique super eo sublato
appellationis obstaculo silentium imponatis, archidiaconatum ad nostram
spectare donationem publice denunciantes, decernentes irritum et inane,
si quid in eo postmodum quisquam praesumserit ordinare.



Si is, ad quem spectat beneficii collatio, lapso tempore Lateranensis
concilii consecrat; non valet collatio: nisi de misericordia toleretur.

Idem Magistro P. de Castro novo, et R. monacho Fontis frigidi,
apostolicae sedis Legato.

Literas vestrae discretionis accepimus [quibus responsum apostolicum
imploratis super his, quae ambigua vobis exsistunt, videlicet], quod,
quum in quibusdam ecclesiis, legationi vestrae subiectis, quaedam
beneficia et dignitates tanto tempore vacavissent, quod tam praelati
quam capitula secundum tenorem Lateranensis concilii essent iure
instituendi privati, postquam adventus vester [illis] innotuit, in
beneficiis illis personas minus idoneas instituere praesumpserunt. Unde,
quum receperitis consilium a viris peritis, ut tales institutiones ab
his, quorum non intererat, et qui propria culpa iure instituendi se
privaverant, factas, auctoritate apostolica cassaretis, in hoc nostrum
prius decrevistis consilium habere. Proposuistis praeterea etc. Nos
igitur inquisitioni vestrae breviter respondentes Discretioni vestrae
per apostolica scripta mandamus, quatenus, si beneficia vel dignitates
ipsas noveritis personis idoneis assignatas, eas de patientia
permittatis ab ipsis pacifice possideri: alioquin personas ipsas
amoventes prorsus ab ipsis, eas de personis idoneis auctoritate nostra
suffulti, [nullius contradictionis vel appellationis obstaculo] non
differatis quantocius ordinare, [contradictores etc. Dat. Rom. ap. S.
Petr. VIII. Id. Dec. Ao. VII. 1204.]



Is, ad quem primo loco spectabat collatio beneficii, lapso tempore
Lateranensis concilii conferre non poterit.

Idem Episcopo Samo.

Dilecto filio nostro P. tituli sancti Marcellini presbytero cardinali S.
et R. procuratoribus P. et G. apud sedem apostolicam constitutis
auditore concesso, idem thesaurarius proposuit coram eo, quod, quum in
Salamantina ecclesia, in qua cantoris electio ad episcopum et capitulum
communiter pertinet, cantoria vacante, dictum capitulum saepius
episcopum monuisset, ut ad celebrandam cantoris electionem cum eo
pariter conveniret, eodem episcopo infra semestre tempus id facere
negligente, capitulum uti cupiens iure suo, in ecclesiae memoratae
capitulo, sicut est moris, supradictum Paschasium eiusdem loci canonicum
in cantorem elegit, ne quid in eiusdem electionis praeiudicium fieret
appellando, quam supradictus thesaurarius auctoritate apostolica petiit
confirmari, ac electionem, quam venerabilis frater noster Compostellanus
archiepiscopus post appellationem huiusmodi de G. clerico multis
criminibus irretito ac tunc temporis vinculo excommunicationis adstricto
fecerat, tamquam minus canonice celebratam cassari. Dictus vero
Dominicus proposuit ex adverso, quod, emenso VI. mensium spatio, infra
quod ad episcopum et capitulum cantoris electio pertinebat, decanus et
quidam canonici Salamantini, episcopo, archidiacono et nonnullis
canonicis qui praesentes in civitate aderant, inconsultis, non consueta
hora, vel in capitulo iuxta morem, sed in ecclesia potius, quibusdam
laicis advocatis stulte et inordinate nimis eligere praesumpserunt. Et
quum iam dicti archiepiscopi, qui eos propter hoc evocaverat, adire
praesentiam noluissent, ipse intelligens eligendi auctoritatem ad se
iuxta Lateranensis concilii statutum devolutam, supradictum G. in
cantorem elegit, et eundem fecit de cantoria corporaliter investiri.
Postmodum autem decanus et sui complices nobis, de his mentione non
habita, suggerendo, quod episcopus, qui monitus saepius infra sex menses
eligere noluerat in ecclesiae detrimentum, cantore, qui ab eodem decano
cum maiore parte capituli institutus fuerat, spoliato, alium instituerat
in cantorem, ad decanum, archidiaconum et archipresbyterum Abulenses
nostras literas impetrarunt. Quarum auctoritate, quum supradictus G. ab
eisdem fuisset iudicibus evocatus, eisdem inhibuit, ne per dictas
literas procederent contra eum, quum in eis de sua electione facta per
archiepiscopum nulla mentio haberetur, et cum propter hoc, tum [etiam],
quia prima citatione ad loca remota peremptorie citatus exstiterat, tum
etiam, quia iudices quosdam ex electoribus dicti Paschasii
consanguinitatis linea contingebant, ad sedem apostolicam appellavit.
Sed iudices nihilominus ad Salamantinam ecclesiam accedentes,
saepedictum P. in cantoriae possessionem causa rei servandae contra
iustitiam induxerunt. Quum igitur super his et aliis coram eodem
cardinali procuratores ipsi aliquamdiu litigassent, et ipse nobis
fideliter retulisset, quae proposita fuerant coram eo, Quia nobis
constitit a Salamantino decano et eius sequacibus, post elapsum sex
mensium spatium, infra quod episcopus et capitulum, prout communiter
spectabat ad eos, procedere ad electionem cantoris neglexerant,
electionem supradicti P. minus canonice celebratam, eandem decernimus
irritam et inanem, et appellationem a decano et suis fautoribus
interpositam factum archiepiscopi, ad quem iam erat eligendi auctoritas
devoluta, nequivisse aliquatenus impedire. Quia vero contra personam
ipsius G. quaedam obiecta fuerunt de quibus nobis non potuit fieri plena
fides, [discretioni vestrae per apostolica scripta] Mandamus, quatenus,
nisi iam dicto G. aliquod canonicum obviet, electionem de ipso factam
sublato appellationis obstaculo confirmetis, facientes ipsum eiusdem
cantoriae pacifica possessione gaudere; contradictores etc. [Dat. Lat.
V. Kal. Nov. Ao. XIII. 1210.]

 DE TEMPORIBUS ORDINATIONUM ET QUALITATE ORDINANDORUM.



Diebus dominicis vel sabbato Pentecostes sacri ordines ab alio, quam a
Papa, conferri non debent.

Alexander III. Batoniensi Episcopo.

Subdiaconos autem nulli, nisi Romano Pontifici, liceat in diebus
dominicis ordinare, quamvis consecrandi Deo dicatas virgines, et minores
ordines his diebus habeant licentiam celebrandi. Sabbato quidem
Pentecostes non liceat alicui sacros ordines celebrare, quum in sequenti
septimana recepta Spiritus sancti gratia celebrentur.



Non valet consuetudo, quod extra statuta tempora sacri ordines conferantur.

Idem Episcopo Herfordensi.

Sane super eo, quod moris esse dixisti in ecclesiis quibusdam Scotiae et
Valliae in dedicationibus ecclesiarum vel altarium extra ieiunia quatuor
temporum clericos ad sacros ordines promovere, prudentiae tuae
significamus, quod consuetudo illa, utpote institutioni ecclesiasticae
inimica, et detestabilis est et penitus improbanda, et, nisi multitudo
et antiqua consuetudo terrae esset [in causa] taliter ordinati non
deberent permitti in susceptis ordinibus ministrare. Nam apud nos sic
ordinati deponerentur, et ordinantes privarentur auctoritate ordinandi.
[De eo autem etc. cf. cap. seq.]



Minores ordines conferri possunt diebus festis, sacri vero conferri
debent in quatuor temporibus, vel sabbato sancto, vel sabbato de passione.

Idem eidem.

De eo autem, quod quaesivisti, an liceat extra ieiunia quatuor temporum
aliquos in ostiarios, lectores, exorcistas, vel acolythos promovere, aut
etiam subdiaconos promovere, prudentiae tuae taliter respondemus, quod
licitum est episcopis, dominicis et aliis festivis diebus unum aut duos
ad minores ordines promovere; sed ad subdiaconatum, nisi in quatuor
temporibus, aut in sabbato sancto, vel in sabbato ante dominicam de
passione, nulli episcoporum, praeterquam Romano Pontifici, licet aliquos
ordinare.



Criminosus occultus moneri potest, ne promoveatur ad ordines, sed
prohiberi non debet.

Idem.

Ex tenore tuarum literarum accepimus, quod N. clericus adeo deliquit,
quod, si peccatum eius esset publicum, de gradaretur ab ordine, quem
suscepit, et amplius non posset ad superiores ordines promoveri. Verum
quoniam peccatum ipsius fore occultum et privatum dixisti, fraternitati
tuae per apostolica scripta mandamus, quatenus poenitentiam ei condignam
imponas, et ei suadeas, ut parte poenitentiae peracta ordine suscepto
utatur, quo contentus exsistens ad superiores ordines amplius non
ascendat. Verum tamen, quia peccatum occultum est, si promoveri
voluerit, eum non potes, nec debes aliqua ratione prohibere. [Datum
Beneventi IV. Kal. Maii.]



Religiosus contra prohibitionem praelati sui ordinari non debet.

Lucius III. Archiepiscopo Turonensi.

Ad aures nostras te significante pervenit, quod religiosi quidam zelum
Dei habentes ad superiores desiderant ordines promoveri, putantes, maius
praemium cumulandum, quo in maiore gradu positi sublimius officium
fuerint, exsecuti; sed praelati eorum desideriis contradicunt. Ideoque
tua duxit fraternitas requirendum, an in inferioribus ordinibus
constituti iuxta beneplacitum suorum praelatorum, quibus promotio
displicet, a superioribus debeant abstinere, an valeant praelatis suis
renitentibus promoveri. Tuae igitur quaestioni taliter respondemus, quod
honestius et tutius est subiectis debitam praepositis obedientiam
impendendo in inferiori ministerio deservire, quam cum praepositorum
scandalo graduum appetere dignitatem. Nec est in hac parte subiectorum
desiderium confovendum, quoniam esse potest, quod praelati eorum
commissa secreta noverint, ex quibus constat eis, quod salva conscientia
nequeunt sublimari, quia non in sublimitate graduum, sed in amplitudine
caritatis acquiritur regnum Dei.



Metropolitanus ab omnibus suffraganeis consecratur; suffraganeus vero a
tribus, metropolitano iubente.

Idem.

Si archiepiscopus [diem] obierit, et alter fuerit ordinandus
archiepiscopus [electus], omnes episcopi eiusdem provinciae ad sedem
metropolitanam conveniant, ut ab omnibus ipse eligatur et ordinetur.
Oportet autem, ut ipse, qui illis omnibus praeesse debet, ab omnibus
illis eligatur et ordinetur. Reliqui vero comprovinciales episcopi, si
necesse fuerit, ceteris consentientibus, a tribus iussu archiepiscopi
poterunt ordinari; sed melius est, si ipse cum omnibus eum, qui dignus
est, elegerit, et cuncti pariter pontificem consecraverint.



Dicit idem, quod in praecedenti.

Ex concilio Arelatensi.

Ne episcopi sine metropolitani permissu, nec episcopus metropolitanus
sine tribus vel duobus episcopis comprovincialibus praesumat episcopum
ordinare, ita, ut alii episcopi comprovinciales admoneantur epistolis,
ut se suo responso significent consensisse. Quod si inter partes aliqua
[nata] dubitatio fuerit, maiori numero metropolitanus in electione
consentiat.



Ordinatus extra tempora suspenditur, donec dispensetur cum eo, et
ordinans punitur.

Urbanus III. Archiepiscopo Pisano.

Quum quidam episcopi Sardi, sicut nobis est ex tua parte propositum,
quibusdam pecuniam, sicut iuramento tenebantur adstricti, non solverint,
et quidam episcopus ipsius terrae in die dedicationis ecclesiae ordines,
quum dies ille ad hoc institutus non fuerit, celebraverit, quidam etiam
iuraverint aliquando, quod fratri vel sorori, patri vel matri loqui non
debeant, aut quodlibet eis subsidium ministrare, a nobis, quid de
huiusmodi faciendum sit, tua fraternitas requisivit. Nos itaque denegare
nolentes quod a nobis caritate suggerente postulare videris, discretioni
tuae praesentibus literis respondemus, quod in episcopos illos, qui suum
transgressi sunt iuramentum, est tanto gravius vindicandum, quanto
maiori praeeminent dignitate, et eorum exemplo facilius alii poterunt ad
similia provocari. Episcopum autem, qui die, quo non debuit, ordines
celebravit, canonica disciplina corrigere, et ordinatos a susceptis
ordinibus tamdiu reddere debes expertes, donec apud nos vel successores
nostros restitutionis gratiam consequantur. Illi vero qui iurant non
loqui patri, vel matri, vel sorori, vel fratri, aut eis humanitatis
subsidium exhibere, absolvendi sunt ab illius observantia iuramenti,
quum illicitum sit, et omni contrarium rationi, iniuncta tamen eis de
hoc, quod male iuraverunt, poenitentia competenti.



Graeci a Latinis ordinari non debent, nec econtra, si in ritu ordinandi
sunt diversi.

Coelestinus III. Hidronensi Archiepiscopo.

Quum secundum regulas ecclesiasticas et sanctorum instituta Pontificum
sacri sunt ordines in certis temporibus conferendi, quidam Graeci
episcopi ritus sui et consuetudinis observantiam in Latinos clericos
exercentes, eos ad sacros ordines passim provehunt, qui non sunt
praeterquam in IV. temporibus conferendi. Sane sicut latoris praesentium
Io. relatione cognovimus, quod, quum ipse a quodam domino, cui
servierat, et ut in capella sua divina officia celebraret, cuidam Graeco
episcopo foret praesentatus, idem episcopus Cathamarsenis eum in
sacerdotem promovit, quem postmodum dioecesanus episcopus ab exsecutione
officii vel taliter suscepti ordinis credidit suspendendum, quae utique
consuetudo consuetudini ecclesiasticae inimica et detestabilis est et
penitus improbanda, et, nisi multitudo et antiqua consuetudo esset in
causa, sic ordinati non deberent permitti in susceptis ordinibus
ministrare. Nam apud nos sic ordinati deponerentur, et ordinantes
auctoritate ordinandi de censura canonum privarentur. Quia vero, sicut
dicitur, in partibus Calabriae ut Latini a Graecis, et Graeci a Latinis
secundum alterutrius institutionis observantiam ordinantur, et an sit
antiquitus observatum, fraternitati tuae, quae, discernere melius ista
poterit, eiusdem Iohannis iudicium duximus committendum, per apostolica
scripta mandantes et potestatem tibi praesentium auctoritate
indulgentes, ut, cognita diligentius veritate et observantia
consuetudinis, si qua super his a Latinis clericis recepta est, et
hactenus approbata, vel si tibi apparuerit aliter discernere de ipso
Iohanne, quod cum salute animae suae poteris, cessante appellationis
diffugio, statuere non moreris, studiosius attendens, utrum reordinandus
sit, an sine periculo animae suae in sic recepto ordine debeat
celebrare, addito, si quid noveris in supplemento ordinis adiungendum.
Nolumus autem de cetero commixtiones et consuetudines rituum in
ordinibus observari, nec sumi ab aliis in exemplum, si cum isto duxeris
misericorditer dispensandum.



Si monachus unius ordinis in secundo ordine, ad quem transivit, recipit
sacerdotium, ad primum ordinem rediens, in eo libere ministrabit.

Innocentius III. Abbati et Conventui Cariloci.

Ex parte vestra nostro fuit apostolatui reseratum, quod quidam monachus
vester, se ad nigros monachos transferens, et habitum eorum nigrum
ibidem assumens, ad sacerdotii ordinem in ipso habitu est promotus.
Unde, quia in hoc articulo dubitastis utrum in assumpto taliter ordine
ministrare debeat, nos huiusmodi dubietatis scrupulum enodantes, per
apostolica vobis scripta mandamus, quatenus, nisi ei canonicum aliud
obviet, ipsum monachum officium sacerdotis libere exsequi permittatis.
[Dat. Romae ap. S. Petrum, 1198.]



Si Graecus episcopus Latino subiectus ordinatur sine Latini licentia a
Graeco, interdicitur sibi exsecutio: si vero de licentia, tunc toleratur.

Idem C. Presbytero Cardinali, apostolicae sedis Legato.

Quod translationem pontificis (Et infra: [cf. c. 4. de off. leg. I. 30])
Super eo vero, quod nos consulere voluisti, quod multi Graecorum clerici
consistentes, in dioecesibus Latinorum ab episcopis Graecis non in
quatuor temporibus, interdum omnes ordines simul, nonnunquam partem
recipiunt, qui postmodum prohibentur a Latinis episcopis celebrare,
Consultationi tuae taliter respondemus, quod, quum clericus Graecus,
episcopo Latino subiectus, a Graeco pontifice ordinatur, nisi de mandato
vel licentia sui episcopi fiat, interdicenda est ei ordinis exsecutio
sic suscepti, tanquam ab alieno pontifice sine mandato vel licentia sui
episcopi ordinato. Si vero de mandato vel licentia sui praesulis a
Graeco pontifice secundum morem Graecorum fuerit ordinatus, licet
culpandus sit episcopus Latinus, qui clericos suos a Graeco facit
antistite ordinari, quamdiu tamen talis mos ab ecclesia toleratur,
impediri non debet ab exsecutione ordinum taliter susceptorum. Nos tamen
super hoc articulo disposuimus tempore oportuno de consilio fratrum
nostrorum quod honestum visum fuerit ordinare.



Ordinatus a Papa sine licentia Papae ad superiores ordines non promovetur.

Idem Mutinensi Episcopo.

Quum in distribuendis [ordinibus constitutiones canonicae tempora certa
distinguant, quae praecipue circa sacros ordines approbata quoque
consuetudo docuit observanda, mirari cogimur et moveri, quia, sicut a
multis accepimus et in fama vulgatur, infamis Bononiensis episcopus
Albertum Imolensem electum in diaconum et presbyterum simul ordinare
praesumpsit. Quia vero dimittere nolumus incorrecta quae contra
constitutiones canonicas attentantur, praesertim ubi celebrius canonica
iura docentur, ne praesumptoribus transeant in exemplum, quum haec non
solum praesumptionis et fatuitatis nota non careant, sed nec ambitionis
et pravitatis: discretioni vestrae per apostolica scripta praecipiendo
mandamus, quatenus super his inquiratis diligentissime veritatem,
excusationes ordinatoris et ordinati, si quas forte duxerint allegandas,
nihilominus audientes, ut per relationem vestram instructi plenius et
securius in ipso negotio procedamus.] Meminimus enim, id a nobis fuisse
suppliciter postulatum, et clementer indultum, ut, quia praefatus A.
ecclesiae Romanae subdiaconus erat, mandaremus ipsum per Bononiensem
episcopum promoveri. [Dat. Lateran. 1200.]



Duo sacri ordines non possunt conferri eidem uno die, vel duobus,
continuato ieiunio.

Idem eidem et Magistro H. Subdiacono nostro.

Literas vestras recepimus responsivas super inordinata ordinatione [A.]
Imolensis electi, quem [G.] Bononiensis episcopus praecedenti sabbato in
diaconum, et sequenti die dominico continuato ieiunio in presbyterum
ordinavit. In quo quantum uterque deliquerit, evidenter intelligit qui
prudenter attendit. Si enim utrumque ordinem eodem die conferre illi non
licuit, pari non licuit ratione unum ordinem uno die, et alium altero
ieiunio continuato conferri, quum propter continuationem ieiunii
fictione canonica, sive mane diei dominicae trahatur ad sabbatum, sive
vespera sabbati ad diem dominicam referatur, profecto mane cum vespera
seu vespera cum mane ad eundem diem pertinere dicetur. Nam si, quantum
ad hunc necessitatis articulum pertinet, mane ad unum diem, et vespera
referatur ad alium, cur esset continuatio ieiunii necessaria, quum et
sabbato ante coenam, et dominica ante prandium intelligantur esse
ieiuni? Ne autem si factum huiusmodi sub silentio transiremus, id alii
licitum reputantes similia facere attentarent, et sic facti perversitas
a posteris traheretur in exemplum, Praefatum itaque Bononiensem
episcopum, ut puniatur in quo deliquit, a collatione ordinum, diaconii
scilicet et presbyterii, alterum vero ab exsecutione officii
sacerdotalis tamdiu volumus manere suspensos, donec de illis aliter
disponamus. Ut igitur mandatum apostolicum, debitum consequatur
effectum, per apostolica scripta vobis mandamus, quatenus quae praemissa
sunt, faciatis tam ab ipsis episcopis quam per Bononiensem et Imolensem
dioeceses publicari.



Ordinans puerum tredecim annorum in diaconum, suspenditur a collatione
ordinum: et ordinatus ab ipsius executione usque ad aetatem legitimam.

Honorius III. Episcopo et Archidiacono Legionensi.

Vel non est compos sui episcopus Conventrensis, vel nimis videtur a se
scientiam repulisse, aut probatur ex malignitate peccasse, qui ut alia,
quae de ipso dicuntur, enormia taceamus, M. puerum latorem praesentium
adhuc XIII. annorum contra sacrorum canonum instituta inordinate in
diaconum dicitur ordinasse, in ludibrium ordinis clericalis; quod
utique, si nobis plene constaret, quantumcunque simus proniores ad
veniam, quam ad debitam etiam ultionem, taliter hoc castigaremus in
ipso, quod ex poena culpa notoria redderetur, et revelata eius ignominia
efficeret alios in similibus cautiores. Nolentes autem hoc relinquere
indiscussum, Discretioni vestrae mandamus, quatenus, inquisita super his
et cognita veritate, si rem inveneritis ita esse, praedictum episcopum a
collatione ordinum sublato appellationis obstaculo suspendentes, ipsum,
ut eidem M., quem ab exsecutione officii diaconi usque ad aetatem
legitimam in iniuriam suspendimus ordinantis, provideat in ecclesiastico
beneficio competenti, per censuram ecclesiasticam appellatione
postposita compellatis.



Episcopus conferens eidem una die plures sacros ordines, etiamsi de
mandato metropolitani hoc fecerit, ab ordinandi potestate suspenditur.

Idem Leton. et Cala. Abb.

Dilectus filius G. Humiliensis canonicus nostro dudum apostolatui
reseravit, quod Humiliensi ecclesia suo viduata pastore, canonici sui,
de substituendi pastoris electione tractantes, ipsum unanimiter
elegerunt. Qui quum esset citra sacros ordines constitutus, venerabilis
frater noster archiepiscopus Cassalensis metropolitanus eorum episcopo
Trecensi mandavit, ut eum uno et eodem die ad tres sacros ordines
promoveret, quod ille non ausu proprio, sed ipsius archiepiscopi mandato
perfecit; [demum idem archiepiscopus requisitus consecrationis ei munus
huiusmodi ordinationis occasione praetensa, impendere recusavit. Unde
fuit nobis humiliter supplicatum, ut super hoc circa praefatum W.
dignaremur de benignitate sedis apostolicae dispensare, maxime quum ad
ordines ita suscipiendos non ex voluntatis propriae diceretur
festinantia properasse, sed tam te magna necessitate quam de utili
providentia paene omnium ibi praesentium se permiserit taliter ordinari,
pro eo, quod ecclesiae Ymilicensi multiplex periculum imminebat, si
eiusdem W. citra presbyteratus officium ordinatio differretur. Licet
autem contra normam ecclesiasticam in facto ipso enormiter fuisset
excessum, de misericordia tamen, quae superaltat iudicio, venerabili
fratri nostro Armachano archiepiscopo, et episcopo Midensi, et dilecto
filio archidiacono Armachano dedisse recolimus in mandatis, ut inquisita
super praemissis diligentius veritate, si rem invenirent taliter se
habere, ac eundem W. alias idoneum et utilem ecclesiae Ymilicensi,
dispensative ipsi tribuerent licentiam consecrandi, et quicquid in hoc
per eundem invenirent archiepiscopum attentatum, per suas nobis literas
intimarent, ut per eorum relationem certiores effecti providere in eo,
sicut esset expediens, curaremus. Ipsi vero vocatis quos noverant
evocandos, et investigata plenius veritate, depositiones testium
productorum utrimque ad nostram praesentiam transmiserunt. Quibus
inspectis intelleximus evidenter, quod celebrata de praedicto W.
electione, quum die sequenti fuisset idem W. a supradicto Roffensi
episcopo ad ordinem subdiaconatus promotus, idem episcopus archidiacono
et canonicis Ymilicensibus seorsim vocatis, dicens, quod propter
turbationem terrae ac multos malevolos, qui eidem W. insidias
praeparabant, nolebat ipsum citra ordinem presbyteratus relinquere,
iuramento firmavit, id supradictum archiepiscopum tam metu mortis ipsius
W., quam propter imminens periculum Ymilicensis ecclesiae praecepisse,
et quod officialis eiusdem archiepiscopi ex parte ipsius episcopo
memorato inhibuit, ne iam dictum W., iam in subdiaconum ordinatum, tunc
ad ulteriores ordines promoveret. Cui eodem episcopo respondente, quod
plus archiepiscopo, qui hoc ei ore suo mandaverat, quam illi crederet in
hac parte, extensa super altare manu per sacrosancta iuravit, quod id
mandaverat archiepiscopus saepedictus, et sic in diaconum et presbyterum
W. saepedictum promovit. Probatum insuper sufficienter invenimus, quod
dictus archiepiscopus Ioanni decano de Hely iniunxit, ut praefato
episcopo inhiberet, ne dictum W. eo die, quo ad tres ordines promotus
exstitit, nisi ad subdiaconatus ordinem promoveret, eidem W. nihilominus
inhibendo, ne se promoveri ulterius pateretur. Verum quum idem decanus
ad Ymilicensem ecclesiam accessisset, tam saepedicto episcopo, qui iam
subdiaconos ordinarat, vocatis his, qui erant in diaconos promovendi, et
silentio cunctis indicto, ex parte Dei ac archiepiscopi Cassellensis
inhibuit, ne iam dictum W. ad ulteriores ordines promoveret, quam
praefato W., ne se promoveri ulterius sustineret. Constitit quoque nobis
ex literis iudicum praedictorum, quod saepefatus episcopus interrogatus
in iure respondit, quod archiepiscopus non mandarat eidem, ut W. eodem
die ad tres ordines promoveret, sed ex verbis archiepiscopo eum credidit
illud velle. Hoc idem etiam dictus episcopus per suas nobis literas
intimavit. Praeterea ex ipsorum iudicum literis intelleximus, quod idem
episcopus ultro iuravit in iure, quod universa, quae continebantur in
eiusdem W. attestationibus, vera erant. Ex literis quoque tam supradicti
archiepiscopi, quam capituli ecclesiae Ymilicensis, quod, quum tam super
electione ac ordinatione saepedicti W., quam etiam super quibusdam eius
excessibus in concilio apud Kolmoelloco celebrato coram praefato
archiepiscopo inter dictum W. et canonicos quaestio suborta fuisset, et
demum ab utraque parte ad nostram audientiam appellatum, idem W., non
exspectato termino, quem appellationi suae duxerat praefigendum,
supradictas a nobis literas veritate tacita impetravit.] Quum ergo [ex
praemissis] nobis constiterit, supradictum episcopum in pluribus
deliquisse, tum, quia sine mandato archiepiscopi, ut ipse confessus
exstitit, ad huiusmodi ordinationem inordinate processit, tum, quia, et
si de mandato archiepiscopi constaret, quum illi huiusmodi dispensatio a
canone minime sit permissa, quam ad solum Romanum Pontificem non est
dubium pertinere, ipsi obtemperare non debuit in hac parte; tum etiam,
quia reatum periurii saepius variavit, iurando prius, quod
archiepiscopus id praeceperat, et postea, quod illud non mandaverat in
iudicio confitendo, ipsum de fratrum nostrorum consilio tamdiu ab
ordinandi suspendimus potestate, donec nostram meruerit gratiam
obtinere. [Saepedictum quoque etc. Dat. Lat. Non. Ian. Pont. nostr. Ao.
XIII. 1211.]



Ordinatus ad sacros extra tempora statuta, ordinem recipit, et post
poenitentiam cum eo dispensat episcopus.

Gregorius IX. Archiepiscopo Baranensi.

Consultationi tuae taliter respondemus, quod eos, qui extra tempora
statuta sacros ordines receperunt, characterem non est dubium recepisse,
quos pro transgressione huiusmodi, primo eis poenitentia imposita
competenti, sustinere poteris in susceptis ordinibus ministrare,
[attentius provisurus etc. Dat. Reate II. Id. Nov. Pont. nostr. Ao. V.
]



Occultus criminosus, praeter homicidam, post poenitentiam in susceptis
ministrat, et ad superiores adscendit; ante poenitentiam monetur, ut
etiam in susceptis non ministret.

Idem.

Quaesitum est de sacerdotibus vel aliis clericis, qui per reatum
adulterii, periurii, homicidii vel falsi testimonii bonum conscientiae
rectae perdiderunt (Et infra:) Respondemus: quod, si proposita crimina
ordine iudiciario comprobata, vel alias notoria non fuerint, non debent
hi, praeter reos homicidii, post poenitentiam in iam susceptis vel
suscipiendis ordinibus impediri; qui, si non poenituerint, monendi sunt
et sub interminatione divini iudicii obtestandi, ut in testimonium suae
damnationis in susceptis etiam ordinibus non ministrent.

 DE SCRUTINIO IN ORDINE FACIENDO.

CAP. UN.

Episcopus interrogatus in scrutinio episcopi ordinandi, potest
respondere illum dignum, si non novit illum indignum.

Innocentius III.

Ex parte tua fuit propositum (Et infra:) Quaesivisti praeterea per sedem
apostolicam doceri, ut, quum episcopi ad consecrationes episcoporum ab
archiepiscopo vel etiam alio evocentur, et ipsi metropolitano electum
offerant consecrandum, dicentes: "Reverende pater, postulat sancta mater
ecclesia hunc electum in episcopum consecrari, et interrogante
archiepiscopo, si sciant, illum esse dignum, respondeant, quod illum
sciunt et credunt pariter esse dignum, et te in responsione huiusmodi,
ne offenderes hominem, Deum existimes offendisse, quandoque praeter,
quandoque contra conscientiam respondendo, quum electi conversatio aut
minus tibi cognita aut penitus sit ignota, qualiter in huiusmodi
interrogationibus, salva conscientia, valeas respondere. Ad quod
Fraternitati tuae taliter respondemus, quod, quum nos aliquem in
diaconum vel presbyterum promovemus, prior diaconorum, qui nobis
assistit, dicit: "Postulat sancta mater ecclesia catholica hunc diaconum
vel subdiaconum ad onus presbyteratus vel diaconatus assumi," et nobis
interrogantibus, si eum cognoverit esse dignum, idem respondet, quod,
quantum humana fragilitas nosse sinit, et scit, et testificatur, illum
ad huiusmodi onus officii esse dignum. Unde in tali responsione aliquem
peccare non credimus, dummodo contra conscientiam non loquatur, quia non
simpliciter illum asserit esse dignum, sed in quantum humana fragilitas
nosse sinit, quum illum, quem indignum esse non novit, dignum debeat
aestimare. Huiusmodi ergo responsione secure uti poteris, nisi forte de
indignitate tibi constiterit consecrandi. Si autem illum indignum esse
cognoscis, metropolitano, priusquam ad huiusmodi scrutinium veniatur,
secreto studeas nunciare vel intimare, quamvis, ut duximus, nos
interrogationem huiusmodi non in consecratione pontificis, sed in
ordinatione diaconi vel presbyteri faciamus. [Postulasti etc. Dat. Rom.
ap. S. Petr. Id. Mart. Ao. IX. 1206.]

 DE ORDINATIS AB EPISCOPO, QUI RENUNCIAVIT EPISCOPATUI.



Episcopus, qui renunciavit loco tantum, invitatus conferre potest
ordines, sicut prius. Si vero et dignitati, cum ordinato per eum ad
minores vel ignoranter ad sacros dispensat episcopus suus; cum ordinato
vero scienter ad sacros, non dispensat.

Alexander III. Toletano Archiepiscopo.

Requisivit a nobis tua fraternitas, utrum clerici, qui post
renunciationem factam a praedecessore tuo ordines receperunt, in ipsis
debeant remanere, aut ad maiores de iure canonum promoveri? Nos igitur,
quia nobis non plenarie de veritate constat, non possumus tibi super hoc
breviter respondere. Respondemus igitur distinguendo, utrum
renunciaverit loco tantum, an loco simul et dignitati. Nam in primo casu
ordines, sicut antea, nisi a summo Pontifice vel eius legato prohibitus
fuerit, rogatus ab episcopo aliquo poterit de ratione conferre. In
secundo vero casu distinguendum putamus, utrum sacros contulerit, an
minores. Si enim a tali ordines usque ad subdiaconatum aliquis
acceperit, quia et huiusmodi ordines a non episcopis quandoque
conferuntur, et in illis deservire poterit, et ad maiores, si idoneus
fuerit, promoveri. Sane si ab eodem sacros ordines facta renunciatione
scienter quis receperit, quia indignum se fecit, exsecutionem officii
non habebit. Ubi autem non scienter, poterit, nisi crassa et supina
fuerit ignorantia, discretus pontifex dispensare.



Breve est.

Gregorius IX.

Cum clericis, qui ab excommunicato episcopo ignoranter ordines
receperunt, per suos poterit episcopos dispensari.

 DE AETATE ET QUALITATE ET ORDINE PRAEFICIENDORUM.



Non summatur.

Ex concilio Pictaviensi.

Ut abbates et decani et praepositi, qui presbyteri non sunt, presbyteri
fiant, aut praelationes amittant; qui archidiaconatus tenent, diaconi
fiant, qui vero archipresbyteratus, presbyteri, aut amittant honorem.
Quod si aliqua iusta causa prohibente presbyteri aut diaconi esse non
potuerint, praelationes amittant.



Ecclesia dispensative minori concessa non per laicos, sed per clericos
regi debet, donec ille perveniat ad aetatem.

Alexander III. Cantuariensi Archiepiscopo.

Ex ratione commissae tibi dignitatis et consideratione legationis ad
universas ecclesias tuae legationis aciem sollicitudinis tuae debes
extendere, et quae enormiter seu contra iustitiam facta fuerint
pastorali cura corrigere et emendare, quatenus de commissis ovibus coram
patrefamilias plenam reddere valeas rationem, et tibi pro labore et
sollicitudine tua merces copiosa cumuletur in coelis. Accepimus autem,
quod Conventrensis episcopus, non attendens, quid sacrorum canonum
statuta decernant, nec modestiam pontificalem conservans, pueris, qui
sunt infra decennium constituti, in archidiaconatu dilecti filii nostri
R. archidiaconi Cistrensis ecclesias plures concessit, quae non per
clericos, sed per laicos dispensantur et disponuntur. Unde quoniam hoc
ecclesiasticae utilitati est inimicum et rationi contrarium, et ideo non
debet hoc aliquatenus tolerari, fraternitati tuae per apostolica scripta
praecipiendo mandamus, quatenus, si ita res se habet, praedictum
episcopum super his viva increpatione corripias et castiges, et clericis
idoneis administrationes et custodiam praescriptarum ecclesiarum, donec
praedicti pueri ad congruam veniant aetatem, omni occasione et
appellatione cessantibus laicis amotis committas, eidem episcopo arctius
prohibens, ne de cetero ecclesias, nisi personis, quae aetatem et
scientiam habeant, regendas concedat. Quod si secus egerit, ei debitam
poenam infligens, institutionem et concessionem ipsius omnino viribus
carere decernas.



Regimen ecclesiae minori XIV. annis committi non debet.

Idem Cantuariensi Archiepiscopo et eius Suffraganeis.

Indecorum est admodum et absurdum, ut hi debeant ecclesias regere, qui
non noverunt gubernare se ipsos, quum ad ecclesiarum regimen tales
personae sint admittendae, quae discretione praeemineant, et morum
fulgeant honestate. Nolentes itaque sustinere, ut ad preces vel ad
instantiam aliquorum, sicut frequenter solet in vestris partibus fieri,
parvulis ecclesiae regimen committatur, fraternitati vestrae per
apostolica scripta [praecipiendo] mandamus, quatenus nemini infra annum
XIV. constituto personatum cuiuslibet ecclesiae aliquorum gratia vel
obtentu concedere praesumatis, scituri pro certo, quod, si praecepto
nostro in hac parte contraire praesumpseritis, quod inde feceritis
auctore Domino penitus irritabimus, et inobedientiam vestram graviter
puniemus.



Ad regimen ecclesiarum non debet institui indignus scientia, moribus,
vel aetate, et qui habet duas ecclesias, alteram dimittere cogitur, nisi
causa subsit.

Idem.

Eam te decet in ordinandis ecclesiis tuae dioecesis curam habere, ne
ullus in eis contra decreta, quae in Lateranensi concilio edidimus, vel
etiam contra antiquas sacrorum canonum sanctiones clericus ordinetur,
sed tales in ipsis satagas ponere, qui commissi sibi gregis curam
commode gerere possint, et exemplo boni operis ad virtutes invitent.
Inde est, quod praesentibus tibi literis Arctius inhibemus, ne personas,
quae in ecclesiis tui episcopatus ad curam animarum fuerint ordinandae,
in ipsis instituas, nec aliqua occasione, vel etiam literarum nostrarum
obtentu institui patiaris, quae scientia, moribus et aetate concilii non
congruant institutis. Sed etiam habentes plures ecclesias, quae ex una
non pendeant, tibi liceat appellatione postposita cogere ad unam
ipsarum, quam maluerint, dimittendam, nisi ita fuerint tenues in
substantia, quod proprias sacerdotes non possint convenienter alere.
Illas autem etc. [cf. c. 22. de iure patron. III. 38.]



Is, qui nondum est in sacris, si alias est idoneus, ad regimen
parochialis ecclesiae dispensative potest assumi.

Idem.

Praeterea licet ad regimen parochialis ecclesiae non debeat aliquis,
nisi subdiaconus sit ad minus, admitti, dispensative tamen in minoribus
ordinibus constituti consueverunt assumi, dum tamen tales sint, quod
infra breve tempus possint in presbyteros ordinari.



Propter necessitatem et utilitatem ecclesiae compelluntur clerici ipsius
recipere ordines, suis beneficiis non annexos.

Idem.

Quaeris a nobis, quid agendum sit de clericis tuae iurisdictioni
commissis, qui, quum beneficiis ecclesiasticis multis abundent, a te
commoniti nolunt ad maiores ordines promoveri, se tale quid secreto
commisisse dicentes, quod eos salva conscientia ordinari non sinit. Quum
igitur super hoc casu videantur sacri canones discordare, quum quidam
dicant, eos minime compellendos, alii vero contrarium asseverant, omnis
contrarietatis vinculum praesenti pagina enodamus, statuentes, ut, si
praedicti clerici perceptione maiorum ordinum propter occulta sua
peccata se indignos esse fatentur, inferiores in eadem ecclesia, quorum
sit vita probabilis, secundum institutionem canonicam praeferantur
eisdem. Et nisi forte illi, qui ordinari pro iam dicta causa recusant,
in aliis ecclesiae servitiis valde utiles fuerint, auferantur eis
beneficia et aliis canonice conferantur. Quod si pro sola voluntate
renuerint ordinari, et suaserit utilitas ecclesiae, aut necessitas
prorsus exegerit, ipsos, dummodo idonei sint, ad maiores ordines
recipiendos per amissionem locorum, vel ordinum, quos habent, et
beneficiorum subtractionem, appellatione cessante, compellas.



Eventus mortalitatis infirmi non impedit promoveri eius medicum peritum,
sollicitum et traditiones artis observantem.

Clemens III. R. Coloniensi Canonico.

Ad aures nostras te significante pervenit, quod, quum in arte physica
eruditus sis, pluribus iuxta ipsius artis traditionem exhibuisti cum
diligentia medicinam, licet pluries in contrarium successerit, et quibus
putabas adhibere medelam, medicinis perceptis mortis periculum
incurrerunt. Verum quia, sicut asseris, ad sacros ordines desideras
promoveri, et super eo nos consulere voluisti. Tibi breviter
respondemus, quod, si super praemissis conscientia tua te remordeat, ad
maiores ordines de nostro consilio non ascendas.



Qui steterit per annum in suspensione, privatur beneficio, quod prius
habebat, et quod interim acquisivit.

Coelestinus III.

Quum bonae memoriae Clemens Papa praedecessor noster I. Buccarum,
Melearum, Maium Raofacam, et quosdam alios Baranenses clericos
vocavisset, ut ad praesentiam ipsius accederent, H. archidiacono suo,
quem graviter laeserant, responsuri, quia venire iuxta mandatum
apostolicum contempserunt, in eos fecit per Vigiliensem episcopum
sententiam suspensionis promulgari, in qua, sicut dicitur, triennio
permanentes, quidam ex ipsis suspensi aliud beneficium ecclesiasticum
sunt adepti. Et quia, utrum beneficia sic recepta possint rationabiliter
retinere, nos consulere voluisti, significatione tibi praesentium
respondemus, quod non licet eis nec illa, quae habuerunt beneficia, vel
quae postmodum sunt adepti aliquatenus retinere. Unde venerabili fratri
nostro Baranensi archiepiscopo dedimus in mandatis, ut eos pro tanta
pertinacia et contemptu apostolico beneficiis, quae habent, non differat
spoliare, ea tamdiu in suis manibus detenturus, donec quid super his
facere debeat, literas nostras accipiat et mandatum.



Subdiaconus in episcopum eligi potest.

Innocentius III.

A multis multotiens, an subdiaconus in episcopum eligi valeat,
haesitatur. Siquidem Urbanus Papa primus decrevit, ut nullus in
episcopum, nisi in sacris ordinibus et religiose vivens inventus fuerit,
eligatur. "Sacros," inquit, "ordines diaconatum dicimus et
presbyteratum; hos siquidem solos primitiva ecclesia legitur habuisse.
Subdiaconos vero, quia etiam ipsi ministrant altaribus, opportunitate
exigente concedimus in episcopos eligi; si tamen praeclarae scientiae ac
religionis exsistant; quod ipsum non sine Romani Pontificis vel
metropolitani licentia fieri permittimus." In quibus verbis innuitur,
quod Urbanus ad statum primitivae ecclesiae se referens, in quo
subdiaconatus ordo sacer minime dicebatur, instituit, ut de subdiacono,
nisi utilitatis causa, et tunc etiam, nisi de permissione metropolitani
vel Romani Pontificis, non posset electio celebrari. Verum quum
hodie subdiaconatus inter sacros ordines computetur, sicut Urbanus Papa
II. sub his verbis expressit: "Erubescant impii et intelligant, iudicio
Spiritus sancti eos, qui in sacris ordinibus, presbyteratu, diaconatu,
subdiaconatu sunt positi, si caste non vixerint, excludendos ab omni
eorundem graduum dignitate," et iterum: "Nemo ad sacrum ordinem
permittatur accedere, nisi aut virgo aut probatae castitatis exsistat,
et qui usque ad subdiaconatum unicam et virginem habuerit uxorem;" et ad
similitudinem diaconi et presbyteri subdiaconus debet continentiam
observare, sicut est in sexta synodo constitutum, ut, si quis eorum, qui
ad clerum accedunt, nuptiali iure mulieri voluerit copulari, hoc ante
subdiaconatus ordinem faciat; et beatus Gregorius statuisse legitur, ut
nullum facere subdiaconum praesumant episcopi, nisi qui se caste
victurum promiserit. Nos volentes super hoc articulo disceptationis
materiam amputare, statuimus, ut subdiaconus in episcopum valeat libere
eligi sicut diaconus vel sacerdos.



Irregularis et in minoribus potest dispensative in abbatem institui.

Idem tit. S. Crucis Presbytero cardinali.

Tuam in Domino diligentiam commendamus, quam super monasterio sancti
Quirici reformando dignosceris adhibere. Devotioni tuae praesentium
auctoritate Mandamus, quatenus, si non potes eidem monasterio de persona
idonea melius providere, tu monachum illum, quem in literis tuis de
honestate ac industria commendasti, per quem status eiusdem loci
creditur reformandus, nullum prorsus habens respectum ad petitionem
illicitam, quam quidam laici faciebant, sed ex tuae duntaxat provisionis
officio, instituas in abbatem, ita videlicet, quod ad sacros ordines non
ascendat, quum, instante necessitatis articulo possit in abbatem assumi
etiam in minoribus ordinibus constitutus. Et laici memorati non sint
consanguinitate vel affinitate coniuncti monacho memorato, ut ex ipsorum
petitione debeat contra eum aliqua sinistra suspicio suboriri.



Abbas, si est presbyter, et est benedictus, conferre potest ordinem
clericalem.

Idem Rothomagensi Archiepiscopo.

Quum contingat interdum, quod laici ad monasteria convolantes a suis
abbatibus tonsurentur, apostolicae sedis oraculum requisisti, an
clericatus ordo in tonsura conferatur? Super quo tibi respondemus, quod,
quum in VII. synodo sit statutum, ut lectores per manus impositionem
licentia sit unicuique abbati in proprio monasterio solummodo faciendi,
dummodo ipsis ab episcopo, secundum morem praeficiendorum abbatum, manus
impositio facta noscatur, et constet, eum exsistere sacerdotem, per
primam tonsuram, iuxta formam ecclesiae datam, a talibus abbatibus
clericalis ordo confertur. [Praeterea etc. (cf. c. 24. de rescr. I. 3.)
Dat. Later. Kal. Sept. Ao. XIII. 1210.]



Si canonicus regularis factus monachus, iusta de causa ad canoniam
reversus, ubi postea praeficiatur, licite tenere poterit praelaturam.

Idem.

Intelleximus, quod, quum ante, quam esses assumptus ad regimen abbatiae,
in monasterio tuo fueris laudabiliter conversatus, ad monasterium sancti
Innocentii talis ordinis accessisti, ubi, quum aliquamdiu in ipso ordine
permansisses, demum ad cor reversus de metropolitani et aliorum
[religiosorum] consilio ad primam domum redire curasti, in qua tandem
sub regularis observantiae disciplina taliter Deo et hominibus
placuisti, quod per tuorum exigentiam meritorum fratres tui praefecerunt
te sibi unanimiter in abbatem. Ne igitur occasione morae, quam in
praescripto monasterio contraxisti, quasi conscientia tua te re mordeat,
[et] in susceptae administrationis cura tepescas, attendentes, quod
cautum est in canone, ne quis canonicus regularis, nisi forte (quod
absit) publice lapsus sit, efficiatur monachus, et si factus fuerit, ad
canonicatus ordinem revertatur, ultimus in choro manendo, cucullam ad
memoriam delaturus: discretioni tuae mandamus, quatenus circa curam tibi
commissam sollicitudinem exercere studeas indefessam, et taliter
sequentia bona continuare prioribus, quod dignum a Deo possis meritum
exspectare. [Dat. Lat. VII. Kal. Mart. Pont. nostr. Ao. XIII. 1210.]



Ordinatus ad sacros sine titulo, ab ordinatore iuste petit beneficium.

Idem.

Accepimus te nostris auribus intimante, quod quidam clerici, qui ad
sacros ordines sine titulo sunt promoti, te ad ecclesiam Bracharensem
super beneficiis obtinendis infestant, quibus etiam de cunctis reditibus
ecclesiae tuae tunc commode ministrare non posses, praesertim quum
mandemus eisdem in necessariis provideri, qui nec meritis, neque
scientia etiam in parochialibus ecclesiastica beneficia promerentur, ne
dum in ecclesia Bracharensi, quorum vita et scientia nobis est penitus
ignota. De quibus si certitudinem haberemus, nec in maioribus eis, nec
in minoribus praeciperemus ecclesiis provideri. Et licet idoneis in tuis
capellis et in aliis parochialibus ecclesiis extra civitatem velis iuxta
mandatum apostolicum providere, quum omnibus in maiori providere non
possis, ipsi tamen provisionem in eisdem ecclesiis recipere dedignantur.
Iudices quoque et monitores seu exsecutores, ad quos literas nostras
deportant, exceptiones tuas legitimas, quas in eorum praesentia
proponis, non admittunt, unde postulabas a nobis, ut tibi provideremus
benignius in hac parte. Licet igitur in ordinationibus clericorum
illam tu ac praedecessores tui diligentiam debueritis adhibere, ut minus
idonei non ordinarentur a vobis, ac ideo post promotionem eorum
exceptionem huiusmodi non poteris praetendere contra illos, nisi forte,
postquam promoti fuerint, reddiderint se indignos, nos ex superabundanti
tamen, quando scribere pro talibus nos oportet, facimus in literis
nostris apponi, ut, si ordinatus, pro quo scribimus, idoneus habeatur et
ecclesiastico beneficio non indignus, ei ab ordinatore vel successore
ipsius competens beneficium tribuatur, quum, et si tecum de iure agere
vellemus, te possemus merito ad provisionem eorum compellere, quos a te
vel praedecessoribus tuis ordinatos fuisse constaret, eo praesertim,
quod ad obtinendum ecclesiasticum beneficium eos debes idoneos reputare,
quos ad ordines suscepisti. Unde graviter sustinere non debes, sed nobis
potius devote inclinare teneris, si illos examinari per alios facimus,
quos sine examinatione non credimus ordinatos, antequam ad provisionem
eorum te compellere velimus. Mandamus igitur fraternitati tuae per
apostolica praecipiendo scripta, quatenus eis, pro quibus te contigerit
recipere nostra mandata in forma communi, in maiori ecclesia vel aliis
ecclesiis parochialibus dioecesis Bracharensis providere non tardes,
quum te pro minus idoneis compelli nolumus; exceptiones autem, si quas
contra tales impetratores literarum nostrarum in delegatorum praesentia
proposueris, praecipimus audiendas.



Minus idoneus in sacerdotem promoveri vel ad regimen animarum assumi non
debet.

Idem in concilio generali.

Quum sit ars artium regimen animarum, districte praecipimus, ut episcopi
promovendos in sacerdotes diligenter instruant et informent, vel per se
ipsos, vel per alios idoneos viros super divinis officiis et
ecclesiasticis sacramentis, qualiter ea rite valeant celebrare, quoniam,
si de cetero rudes et ignaros ordinare praesumpserint, quod quidem
facile poterit deprehendi, et ordinatores et ordinatos ultioni gravi
decernimus subiacere. Sanctius enim est, maxime in ordinatione
sacerdotum paucos bonos, quam multos malos habere ministros, quia, si
caecus caecum ducit, ambo in foveam dilabuntur.



Defectus scientiae deiicit iam promotum.

Honorius III. Capitulo Bremensi.

Quamvis multa proposita fuerint contra venerabilem fratrem nostrum
episcopum Calinensem, etsi nihil probatum esset de illis, quia tamen
confessus est coram nobis, se nunquam de grammatica didicisse, nec etiam
legisse Donatum, et per evidentiam facti usque adeo de illiteratura et
insufficientia sua constat, quod contra Deum esset et canonicas
sanctiones, tantum in episcopo tolerare defectum, de communi fratrum
nostrorum consilio ipsum a pontificalis officii exsecutione et ab
administratione Calinensis ecclesiae penitus duximus amovendum,
irritantes si quid nomine ipsius ecclesiae vel de bonis eiusdem de
cetero attentabit.

 DE SACRA UNCTIONE.



Ecclesia Graecorum in ordinationibus et consecrationibus servare debet
unctiones, quas servat ecclesia Romana; episcopus autem, quum
consecratur, inungitur chrismate in capite et manibus; quod, si fuerit
praetermissum, per tres episcopos est supplendum. ñ Tractat de
unctione regum, et de differentiis in unctione inter reges et
pontifices. Pan. ñ Tractat de Christianorum omnium unctione. ñ Tractat de unctione chrismatis post baptismum, quae dicitur confirmatio.
Tractat de consecratione altaris. Abbas.

Innocentius III.

Quum venisset ad apostolicam sedem venerabilis frater noster Barcarensis
episcopus, qui in consecratione sua sacram non acceperat unctionem,
quoniam apud vos non consueverunt pontifices, quum consecrantur, inungi,
nos quod illi defuerat mandavimus in ipso suppleri, facientes caput eius
et manus per venerabilem fratrem nostrum Ioannem Albanensem episcopum,
assistentibus ei duobus episcopis, secundum morem ecclesiasticum sacro
chrismate deliniri. Hoc enim catholica ecclesia tenet, non solum ex
praecepto divino, verum etiam Apostolorum exemplo. In Exodo quippe
legitur praecepisse Dominus Moysi, ut Aaron et filios eius inungeret,
quatenus sacerdotio fungerentur. Et Anacletus Papa, natione Graecus, qui
a B. Petro fuit in presbyterum ordinatus, et postea in apostolatus
officio Clementi successit, tradit in ordinatione sua, ungendos
episcopos more Apostolorum et Moysi, quia omnis sanctificatio in Spiritu
sancto consistit, cuius invisibilis virtus sancto chrismati est
permixta. Unde Scire te volumus, duas esse species unctionis:
exteriorem, quae materialis est et visibilis, et interiorem, quae
spiritualis est et invisibilis. Exteriori visibiliter inungitur corpus;
interiori invisibiliter inungitur cor. De prima Iacobus Apostolus ait:
"Infirmatur quis in vobis, inducat presbyteros ecclesiae, et orent super
eum, ungentes eum oleo in nomine Domini, et oratio fidei salvabit
infirmum." De secunda Ioannes Apostolus ait: "Vos unctionem, quam
accepistis ab eo, maneat in vobis, et non necesse habetis, ut aliquis
doceat vos, sed sicut unctio eius docet vos de omnibus." Unctio
visibilis et exterior signum est interioris et invisibilis unctionis.
Unctio vero invisibilis et interior non solum est signum, sed etiam
sacramentum, quia, si digne sumitur, vel agit vel auget absque dubio
quod designat. Ad exhibendum autem exteriorem et visibilem
unctionem benedicitur oleum, quod dicitur catechumenorum vel infirmorum,
et conficitur chrisma, quod ex oleo fit et balsamo mystica ratione. Per
oleum enim nitor conscientiae designatur, iuxta quod legitur: "Prudentes
virgines acceperunt oleum in vasis suis cum lampadibus;" per balsamum
autem odor famae exprimitur, propter quod dicitur: "Sicut balsamum
aromatizans, odorem dedi. Hoc ergo chrismate ungi debet episcopus,
non tam in corpore, quam in corde, ut et interius habeat nitorem
conscientiae, quantum ad Deum, et exterius habeat odorem famae, quoad
proximum. De nitore conscientiae dicit Apostolus: "Gloria nostra haec
est, testimonium conscientiae nostrae," nam "omnis gloria filiae regis
ab intus." De odore famae idem Apostolus ait: "Christi bonus odor sumus
in omni loco, et aliis sumus odor vitae in vitam, aliis odor mortis in
mortem." Debet enim episcopus bonum habere testimonium, et ab iis, qui
sunt intus, et ab iis, qui sunt foris, ut cortina cortinam trahat, et
qui audit dicat: veni. Hoc unguento caput et manus episcopi
consecrantur. Per caput enim mens intelligitur, iuxta illud: "Unge caput
tuum, et faciem tuam lava." Per manus opera intelliguntur, iuxta illud:
"Manus meae distillaverunt myrrham." Manus igitur ungitur oleo pietatis,
ut episcopus operetur bonum ad omnes, maxime autem ad domesticos fidei.
Caput autem ungitur balsamo caritatis, ut episcopus diligat Deum ex toto
corde, et ex tota mente, et ex tota anima, et proximum suum sicut se
ipsum. Caput inungitur propter auctoritatem et dignitatem, et manus
propter ministerium et officium. Caput inungitur, ut ostendatur illius
repraesentare personam, de quo dicitur per Prophetam: "Sicut unguentum
in capite eius quod descendit in barbam, barbam Aaron." Caput enim viri
Christus, caput Christi Deus, qui de se dicit: "Spiritus Domini super me
eo, quod unxit me, evangelizare pauperibus misit me." Manus episcopi
inunguntur, ut ostendatur accipere potestatem benedicendi et
consecrandi. Unde, quum eas consecrator inungit, "Consecrare," inquit,
"et sanctificare digneris, Domine, manus istas, per istam sanctam
unctionem et per nostram benedictionem, ut quaecunque consecraverint
consecrentur, et quaecunque benedixerint benedicantur in nomine Domini."
Unde in veteri testamento non solum ungebatur sacerdos, sed etiam
rex et Propheta, sicut in libro Regum Dominus praecepit Heliae: "Vade et
revertere in domum tuam per desertum in Damascum, quumque perveneris
illuc, unges Hazael regem super Syriam, et Iehu filium Namsi unges regem
super Israel. Elisaeum autem filium Saphat, qui est de Abel-Meula, unges
Prophetam pro te." Sed ubi Iesus Nazarenus, quem unxit Deus Spiritu
sancto, sicut in Actibus Apostolorum legitur, unctus est oleo pietatis
prae consortibus suis, qui secundum Apostolum est caput ecclesiae, quae
est corpus ipsius, principis unctio a capite [scilicet] ad brachium est
translata, ut princeps extunc non ungatur in capite, sed in brachio,
sive in humero, vel in armo, in quibus principatus congrue designatur,
iuxta illud, quod legitur: "Factus est principatus super humerum eius,
etc." Ad quod etiam significandum Samuel fecit poni armum ante Saul, cui
dederat locum in capite ante eos, qui fuerunt invitati. In capite vero
pontificis sacramentalis est delibutio conservata, quia personam capitis
in pontificali officio repraesentat. Refert autem inter pontificis et
principis unctionem, quia caput pontificis chrismate consecratur,
brachium vero principis oleo delinitur, ut ostendatur, quanta sit
differentia inter auctoritatem pontificis et principis potestatem. Quia vero Christus fecit nos in sanguine suo Deo nostro regnum et
sacerdotes, propter quod Petrus Apostolus ait: "Vos estis genus electum,
regale sacerdotium:" idcirco in novo testamento non solum reges et
sacerdotes unguntur, sed etiam omnes Christiani bis ante baptismum,
scilicet oleo benedicto, primum in pectore, deinde inter scapulas, et
bis post baptismum, scilicet chrismate sancto, primum in vertice, demum
in fronte. In pectore namque baptizandus inungitur, ut per sancti
Spiritus donum abiiciat errorem et ignorantiam, et suscipiat fidem
rectam, quia iustus ex fide vivit. Inter scapulas autem baptizandus
inungitur, ut per Spiritus sancti gratiam excutiat negligentiam et
torporem, et bonam operationem exerceat, quia fides sine operibus mortua
est, ut per fidei sacramentum sit munditia cogitationum in pectore, et
per operis exercitium sit fortitudo laborum. In scapulis, quatenus fides
per dilectionem secundum Apostolum operetur. In vertice vero baptizatus
inungitur, ut sit paratus omni petenti de fide reddere rationem, quia
per caput intelligitur mens, iuxta quod legitur: "Oculi sapientis in
capite eius," cuius superior pars est ratio, et inferior est
sensualitas. Unde bene per verticem, quae est superior pars capitis,
intelligitur ratio, quae est superior pars mentis. In fronte ungitur
baptizatus, ut libere confiteatur quod credit, quia "corde creditur ad
iustitiam, ore vero fit confessio ad salutem," memor eius, quod Dominus
ait: "Qui me confessus fuerit coram hominibus, confitebor et ego ei
coram Patre meo." Ante baptismum ergo ungitur oleo benedicto, et post
baptismum chrismate sancto, quia chrisma soli competit Christiano.
Christus enim a chrismate dicitur, vel potius a Christo dicitur chrisma,
non secundum nominis formam, sed secundum fidei rationem. A Christo vero
Christiani dicuntur, tanquam uncti deriventur ab uncto, ut omnes
concurrant in odorem illius unguenti, cuius nomen oleum est effusum. 
Per frontis chrismationem manus impositio designatur, quae alio
nomine dicitur confirmatio, quia per eam Spiritus sanctus ad augmentum
datur et robur. Unde quum ceteras unctiones simplex sacerdos vel
presbyter valeat exhibere, hanc non nisi summus sacerdos, id est
episcopus, debet conferre, quia de solis Apostolis legitur, quorum
vicarii sunt episcopi, quod per manus impositionem Spiritum sanctum
dabant, quemadmodum Actuum Apostolorum lectio manifestat: "Quum
audissent," inquit, "Apostoli, qui erant Hierosolymis, quia recepisset
Samaria verbum Dei, miserunt ad eos Petrum et Ioannem; qui quum
venissent, oraverunt pro ipsis, ut acciperent Spiritum sanctum. Nondum
enim in quemquam illorum venerat, sed baptizati tantum erant in nomine
Domini Iesu; tunc imponebant manus super illos, et accipiebant Spiritum
sanctum." Cuius adventus per unctionis ministerium designatur, quia
columba, in qua Spiritus sanctus super Christum in baptismo descendit,
ad vesperum in cataclysmo revertens, ramum retulit virentis olivae,
cuius utique sacramentum David Propheta praenoscens, exhilarandam faciem
in oleo praedicavit. Ungitur praeterea secundum ecclesiasticum
morem, quum consecratur altare, quum dedicatur templum, et quum
benedicitur calix, non solum ex mandato legis divinae, verum etiam
exemplo beati Silvestri, qui, quum consecrabat altare, illud chrismate
perungebat. Praecepit enim Dominus Moysi, ut faceret oleum unctionis, de
quo ungeret testimonii tabernaculum et arcam testamenti, mensamque cum
vasis, de quibus etiam unctionibus, si forsitan dubitaveris, quum a te
fuerimus
requisiGksIGZyYXRlcm5pdGF0ZW0gdHVhbSBwbGVuaXVzIGluc3RydWVtdXMuIFZlcnVtIHRhbWVu unctionis sacramentum aliud quidem efficit et figurat tam in novo quam in veteri testamento, unde non iudaizat ecclesia, quum unctionis celebrat sacramentum, sicut antiqui mentiuntur, qui neque scripturas, neque Dei novere virtutem. Monemus igitur, fraternitatem tuam et exhortamur attentius, per apostolica [tibi] scripta mandantes, quatenus ad mandatum dilecti filii nostri tit. sanctae Crucis presbyteri cardinalis apostolicae sedis legati tu quoque sacram suscipias unctionem, ne quid tibi desit ad plenitudinem sacramenti, ut, quum sacro fueris chrismate delibutus, archiepiscopos et episcopos tuos similiter ungas, et per eos facias manus sacerdotum inungi oleo benedicto, ut illum de cetero in ordinandis presbyteris et consecrandis episcopis morem serves et facias observari quem apostolica sedes observat, quae disponente Domino cunctorum fidelium mater est et magistra. Mittimus autem tibi per cardinalem praedictum pontificalia ornamenta, caligas et sandalia, amictum et albam, cingulum et succinctorium, orarium et manipulum, tunicam et dalmaticam, chirothecas et annulum, planetam et mitram. Pallium vero per dilectum filium Io. capellanum nostrum antea miseramus. Et Licet Romanus Pontifex non utatur baculo pastorali, tum propter historiam, tum etiam propter mysticam rationem, quod idem cardinalis, sicut a nobis accepit, poterit edocere, tu tamen ad similitudinem aliorum pontificum poteris eo uti. [Dat. Anagniae VI. Kal. Mart. Pont. nostr. Ao. VII. 1204.]

 DE SACRAMENTIS NON ITERANDIS.



In ordinato in subdiaconum sine manuum impositione, et confirmato non
chrismatis, sed olei unctione, non fiet iteratio, sed supplebitur
praetermissum.

Innocentius III.

Pastoralis (Et infra: [cf. c. 28. de off. iud. del. I. 29.]) Praeterea
nos consulere voluisti, an permitti debeat ministrare qui sine
impositione manuum fuerit ad ordinem subdiaconatus assumptus, et si
confirmationis sacramentum in eo debeat iterari, qui per errorem fuit
non chrismate, sed oleo delinitus. Ad quod fraternitati tuae breviter
duximus respondendum, quod in talibus non est aliquid iterandum, sed
caute supplendum quod incaute fuerat praetermissum. [Dat. Rom. ap. S.
Petr. XIV. Kal. Ian. 1204.]



Prohibet sepultos a schismaticis exhumari, vestimenta, cum quibus
celebrarunt, iterum benedici, et altaria, in quibus celebrarunt, iterum
consecrari.

Honorius III. Archiepisco Londonensi et eius Suffraganeis.

A nobis humiliter quaesivistis, quid fieri debeat de mortuorum
corporibus, qui tempore schismatici et reprobi Waldemarii a schismaticis
sunt sepulti, et de indumentis sacerdotalibus, cum quibus, nec non de
altaribus, in quibus degradati presbyteri celebrarunt. Nos autem
inquisitioni vestrae breviter respondemus, quod non credimus, ob hoc
duntaxat sepultos huiusmodi exhumandos, aut debere indumenta talia
iterum benedici, vel reconsecrari altaria supradicta.



Si in ordinatione presbyteri vel diaconi manus impositio fuerit
praetermissa, statutis temporibus supplebitur.

Gregorius IX. Archiepiscopo Londonensi.

Presbyter et diaconus quum ordinatur, manus impositionem tactu corporali
ritu ab Apostolis introducto recipiunt. Quod si omissum fuerit, non est
aliquatenus iterandum, sed statuto tempore ad huiusmodi ordines
conferendos caute supplendum quod per errorem exstitit praetermissum.
Suspensio autem manuum debet fieri, quum oratio super caput effunditur
ordinandi. [Datum. Anagniae V. Id. Dec. Pont. nostr. Ao. VI. 1232.]

 DE FILIIS PRESBYTERORUM ORDINANDIS VEL NON.



Illegitimus non ordinatur, nisi ut religiosus fiat, nec tunc
praeficitur, id est ad praelaturam non habilitatur.

Ex concilio Pictaviensi.

Ut filii presbyterorum et ceteri ex fornicatione nati ad sacros ordines
non promoveantur, nisi aut monachi fiant, vel in congregatione canonica
regulariter viventes. Praelationem vero nullatenus habeant. Sed neque
servi, nisi a dominis suis libertate donentur.



Illegitimus filius sacerdotis, qui, hoc tacito, per rescriptum
apostolicum paternam ecclesiam impetravit, removetur ab illa.

Alexander III. Linconensi Electo.

Ad praesentiam nostram accedens R. presbyter, tacito, quod esset filius
sacerdotis, per fraudem [literas] impetravit a nobis, ut in ecclesia de
Bilesbi, in qua pater eius ministravit, exsisteret capellanus. Ideoque
discretioni tuae per apostolica scripta [praecipiendo] mandamus,
quatenus infra XL. dies post harum susceptionem literarum rei veritatem
inquiras diligenter, et si tibi constiterit, quod memoratus R. sit in
sacerdotio genitus, et quod pater eius in eadem ecclesia ministravit,
non obstantibus praedictis literis nostris, ipsum omni occasione et
appellatione cessantibus amoveas ab eadem.



Non potest filius sacerdotis ecclesiae paternae praeesse. H. d. cum sequ.

Idem.

Praesentium etiam auctoritate tibi iubemus, ut filios sacerdotum in
ecclesiis paternis ministrare, vel eas qualibet occasione obtinere
nullatenus patiaris, sed ipsos ab ecclesiis, in quibus patres eorum
ministrasse noscuntur, cessante omni appellationis obstaculo studeas
penitus amovere.



Idem dicit.

Idem Vigorensi Episcopo.

Conquerente nobis M. clerico auribus nostris innotuit, quod, quum R.
presbyter ecclesiam B. Mariae de Vicum tanquam persona diutius
habuisset, [et] post mortem eius idem Milo a Richardo Paciford domino
fundi fuisset praesentatus, R. filius eius presbyteri in sacerdotio
genitus institutionem ipsius clerici nisus est impedire, et ad habendam
ecclesiam eandem modis omnibus, quibus potest, adspirat. Quoniam igitur
indignum est et canonicae obviat sanctioni, ut filii debeant patribus
succedere in ecclesiis, nos ad enormitatem istam eradicandam sollicite
volentes et diligenter intendere, Fraternitati tuae per apostolica
scripta praecipiendo mandamus, quatenus, si publicum est et notorium,
patrem praedicti R. clerici habuisse in praedicta ecclesia personatum,
filium eius ibidem ministrare aut eiusdem ecclesiae personatum habere
nullatenus patiaris, et, si forte [aliqua causa] iam institutus est ibi,
eum, sublato appellationis remedio, auctoritate nostra inde non differas
amovere, et memoratum M. si tibi ad ipsam ecclesiam fuerit praesentatus
ab eo, ad quem praesentatio spectare dignoscitur, ibi dummodo alias
idoneus sit, contradictione et appellatione cessantibus, non postponas
recipere, ipsumque facias praedictam quiete possidere ecclesiam.



Episcopus, qui scienter contulit filio sacerdotis paternam ecclesiam,
exinde eum removere non potest.

Idem Londonensi Episcopo.

Veniens ad praesentiam nostram N. clericus lator praesentium supplici
nobis insinuatione proposuit, quod, quum illum ad capellam ecclesiae
sancti I. de Novoburgo, quam ei concessisti et assignasti, attitulasses,
et ad eandem in presbyterum ordinasses, ipsum ea postea spoliasti eo,
quod pater eius in praedicta ecclesia ministravit. Ideoque fraternitati
tuae per apostolica scripta praecipiendo mandamus, quatenus, si tibi
innotuerit, quando eam sibi dedisti, quod pater eius presbyter in dicta
ecclesia ministrasset, ipsam ei dilatione et appellatione cessante
restituas et in pace dimittas, amoto alio, si quem instituisti forsitan
in eadem. Verum si hoc ignorans fecisti, ex quo ad ecclesiam ipsam eum
in presbyterum ordinasti, eam sibi restituas, et donec in alia ecclesia
sibi provideas, unde honeste valeat sustentari, eidem nullum super
praedicta ecclesia gravamen inferas vel molestiam.



Gratiam continet et hoc dicit: Ex quo filius sacerdotis est ordinatus,
non debet carere beneficio. Ioan. Andr.

Idem Oxonensi Episcopo.

Proposuit nobis R. lator praesentium, quod quum ipse ad ecclesiam de
Saleb. a domino fundi fuerit praesentatus, tu curam animarum noluisti
sibi committere, vel huic rei assensum tuum praestare pro eo, quod esset
filius sacerdotis. Super quo utique discretionem tuam, sicut dignum est,
in Domino commendamus, et providentiam tuam gratam gerimus admodum et
acceptam. Ceterum, quia necessitatibus eius et laboribus, quos ad nos
veniendo sustinuit, interna mentis affectione compatimur, et indignum
est, ut ipse, postquam est in subdiaconum, ut asserit, ordinatus, omnino
debeat ecclesiastici beneficii provisione carere, discretionem tuam per
apostolica scripta monemus atque mandamus, quatenus aliquem honestum
presbyterum cum assensu eiusdem clerici infra XL. dies post harum
susceptionem literarum, contradictione et appellatione cessantibus
invenire studeas, qui ecclesiae serviat supradictae, ita, quod praefatus
R. medietatem omnium beneficiorum praedictae ecclesiae, eidem in suo
ordine serviendo, divino intuitu, quoad vixerit, nostra et tua
auctoritate pacifice debeat obtinere. Non enim solus presbyter missarum
solemnia vel alia divina officia potest sine ministri suffragio celebrare.



Filius praeesse potest ecclesiae, cui pater praefuit mediate.

Idem Archiepiscopo Cantuariensi.

Ex transmissa nobis conquestione G. clerici percepimus, quod ad dilecti
filii nostri abbatis de Castris praesentationem in quodam beneficio
ecclesiae de N. eum in praesenti recipere distulisti eo, quod quidam
[E.], qui dicebatur pater eius, in praefata ecclesia ministravit, quo
defuncto media intercessit persona, cui praedictum beneficium est
collatum. Ideoque fraternitati tuae per apostolica scripta mandamus
atque praecipimus, quatenus, si est ita, praenominatum G. ad praefatum
beneficium admittere non postponas omni occasione et appellatione
cessantibus, non ideo minus observato apostolici rescripti decreto, quod
hic successionem in ecclesia Dei hereditariam detestatur, ut canonicam
approbet possessionem. [Porro si his exsequendis ambo non poteritis
interesse, alter vestrum nihilominus exsequatur.]



Filius praeesse potest ecclesiae, in qua pater sine titulo ministravit.

Idem Vigorensi Episcopo.

Constitutus in praesentia nostra G. clericus lator praesentium supplici
nobis insinuatione monstravit, quod, quum capellam de Storton. canonice
fuisset adeptus, et eam pluribus annis pacifice possedisset, R. miles
ipsum ea sine iudicio et iustitia spoliavit. Quumque memoratus clericus
exinde apud te, frater coepiscope, deposuisset querelam, obiectum fuit
ei, quod pater suus in capella ministravit eadem, et praefatam capellam
nondum potuit rehabere. Quia vero ad nostrum spectat officium,
insolentiam laicorum contra viros ecclesiasticos debita severitate
compescere: Fraternitati tuae per apostolica scripta praecipiendo
mandamus, quatenus, rei veritate diligenter inquisita et cognita, si
tibi constiterit, quod idem clericus a capella fuerit praedicta per
potentiam laicalem eiectus, et quod pater eius praefatae capellae
persona seu perpetuus vicarius non fuerit, licet in eadem nomine eiusdem
G. quandoque ministraverit, ipsam sibi cum reditibus inde perceptis,
amoto alio, si quis eam detinet, dilatione, occasione et appellatione
cessantibus, restituere non omittas, literis nostris, si quae sint
impetratae, veritati et iustitiae non praeiudicantibus, et ipsum sicut
canonice adeptus fuit, faciatis pacifice possidere. [Si his exsequendis
ambo interesse non poteritis, alter adhibitis sibi discretis viris et
honestis ea nihilominus exsequatur.]



Si is, cui concessum est a Papa, ut possit dispensare cum filiis
sacerdotum circa ecclesias paternas immediate tenendas cum aliquo
dispensat, ille per literas iustitiae postea contra eum impetratas
removeri non poterit.

Idem Eboracensi Archiepiscopo.

Ex tua nobis parte est propositum, quod, quum olim ad tuam
consultationem super filiis sacerdotum tales a nobis literas recepisses,
ut eos posses in ecclesiis, quas patres eorum nullo mediante
possederant, sustinere, quos probatae vitae et sanae conversationis
cognosceres, vel quos longo tempore illas tenuisse constaret: quidam ad
iudices literas impetraverunt, ut, si constaret, eos esse filios
sacerdotum vel clericorum, qui in proximo ante eos ecclesias tenuerunt,
super his imponatur eis, appellatione cessante, silentium, et ecclesias
istas ipsis assignent, quamvis in eis se ostendere nequeant per
episcopos institutos. Super quo tibi taliter respondemus, quod, si per
priores literas nostras cum aliquibus clericis dispensasti,
dispensationem tuam posteriorum literarum nostrarum intuitu nolumus
irritari, sed eam servari praecipimus illibatam. Alios vero clericos
laicae donationis intuitu in ecclesiis parochiali iuri subiectis sine
auctoritate pontificis sui institui, aut institutos in eis remanere,
auctoritate apostolica prohibemus.



Si manifestum est, quod filius in ecclesia immediate successit patri,
sine aliqua testium receptione ab illa removebitur.

Idem Cantuariensi Archiepiscopo et eius Suffraganeis.

Quoniam est sacris canonibus prohibitum, ne qui hereditario iure
ecclesiastica beneficia possidere praesumant, nec hi, qui in sacerdotio
sunt geniti, nisi probate vixerint in claustro monachorum vel
canonicorum regularium, ad sacros ordines debeant promoveri, vobis
Praecipimus, quatenus, si manifestum et publicum fuerit, patres in
ecclesiis personatus gessisse, filios ab eisdem ecclesiis, si etiam eas
adepti sunt, appellatione cessante penitus excludatis, nec ad earum
gubernationem ulterius assumantur. Nolumus enim, ut propterea causa in
iudicium deducatur, vel testes etiam admittantur, si hoc manifestum
exsistat.



Filius etiam legitimus removetur ab ecclesia, in qua immediate successit
patri vicario vel rectori.

Idem Cantuariensi Archiepiscopo.

Ad exstirpandas successiones a sanctis ecclesiis studio totius
sollicitudinis debemus intendere; te etiam ad hoc decet vigilem curam
exhibere, ne circa ministerium suscepti regiminis videamur minus
diligentes exsistere, si id vitium in ecclesiis vel in negotiis
ecclesiasticis et viris permittimus pullulare. Hinc est, quod
Fraternitati tuae per apostolica scripta praecipiendo mandamus,
quatenus, si qui filii presbyterorum provinciae tuae teneant ecclesias,
in quibus patres eorum tanquam personae vel vicarii nulla persona media
ministrarunt, eos, sive geniti sint in sacerdotio, sive non, ab eisdem
ecclesiis, contradictione et appellatione cessantibus, non differas
amovere. Si vero aliqui sint filii clericorum, qui ecclesias quas patres
eorum tenuerunt, personis aliis mediis sunt adepti, eos dummodo idonei
sint, in illis poteris sustinere; ita quod si unus plures ecclesias,
quas pater eius tenuerat, possidet, quarum una possit sibi sufficere,
ipsum una, quam maluerit, facias esse contentum, dummodo tales non sint,
a quarum una reliquae, pendere noscantur.



Filius episcopi legitime natus, promoveri potest ad ordines, et in
paterna ecclesia beneficiari.

Clemens III. Cassel. Archiepiscopo.

Ad haec ex parte tua nostris auribus est relatum (Et infra:) Quod a
nobis fraternitas tua requisivit, an a pontificibus generati valeant ad
sacros ordines promoveri, si scientia fuerint et morum honestate
probabiles: sciat fraternitas tua, quod, si ex legitimo sint matrimonio
procreati, nec aliud canonicum obviat, licite possunt ad sacros ordines
ascendere, et in eisdem ecclesiis, in quibus praesunt vel etiam
praefuerunt genitores eorum, beneficium obtinere.



Non potest filius esse vicarius illius ecclesiae, in qua pater proximus
fuit rector.

Idem.

Michael presbyter de sancto Germano transmissa nobis conquestione
monstravit, quod, quum ecclesiam sancti I. de Corona tuae dioecesis
canonice sit adeptus, M. filius Antonii, qui proximo ante ipsius
ecclesiae habuit personatum, ad se vicariam ipsius asserit pertinere.
Quia igitur in ecclesia successiones in praelaturis et dignitatibus
ecclesiasticis statutis canonicis damnantur, Fraternitati tuae per
apostolica scripta mandamus, quatenus, veritate diligentius inquisita si
constiterit tibi, ipsum M. fuisse filium Antonii, qui eiusdem ecclesiae,
sicut praemisimus, habuit proximo personatum, omni contradictione et
appellatione cessantibus, ei super eadem vicaria perpetuum silentium
imponere non postponas.



Illegitime genitus, etiam de uxore, sine dispensatione ad ordines vel
beneficia promoveri non potest.

Idem.

Literas dilectionis vestrae accepimus, votum latoris praesentium et eius
originem continentes. Intelleximus siquidem, quod H. in sacerdotio
genitus, de uxore legitima natus et conceptus, voto laudabili affectavit
a pueritia ministrare Domino in officio clericali. Verum licet a filiis
paterna incontinentia modis omnibus propellenda noscatur, et propter
cautelam presbyterorum filii a sacris ordinibus iuxta sanctionem
canonicam removentur, non expedit, ut super huiusmodi ita supplicantium
precibus annuamus, quod videamur aliis impetrandi similia spem aliquam
facilius impertiri. Sed ut suae postulationis affectu, quum ad sedem
apostolicam humiliter accesserit, ex toto defraudari se non doleat,
praesenti scripto vobis significamus, quod, si tamen aliter dignus
inventus fuerit, permittimus ipsum ordinari in clericum, et ad
ecclesiasticum beneficium, unde commode sustentari valeat, promoveri.



Illegitimus in ecclesia paterna praebendari non debet.

Innocentius III.

Quum decorem domus Dei [et locum tabernaculi gloriae suae diligere vos
oporteat, accurata vobis est sollicitudine praecavendum, ne in commissis
vobis ecclesiis illa temere praesumantur, quae vel in eis lampadem
religionis exstinguere, vel munditiam videantur ministrorum Domini
maculare. Ad nostram siquidem noveritis audientiam pervenisse, quod
quidam in vestris dioecesibus constituti publice cum mulieribus
contrahentes, ecclesiasticas non verentur suscipere dignitates, et
nonnullarum ecclesiarum canonici, quorum lumbos iuxta verbum evangelicae
veritatis deceret esse praecinctos, ac in eorum manibus lucernas bonae
operationis ardere, usque adeo luxuriae sordibus putruerunt, quod nec
etiam ignominiam suam velint turpitudinemque velare, quin immo filios ex
infami generatione susceptos ad ministerium altaris, quo se reddunt
indignos, indignius secum trahunt, ac si non satis in opprobrium ordinis
clericalis eorum incontinentia foret cognita, nisi natorum in publicum
deductorum loquentiumqne testimonium contra ipsos, esset ostensione
sedula comprobata. Quumque in ecclesiis, in quibus huiusmodi clerici
locum habent, multa enormiter attententur, dum in eisdem fermentata
patrum et filiorum, nepotum etiam et affinium parentela inordinate
ministrat, quia videlicet, amore praedominante carnali, reverentia
spiritualis tepuit inter ipsos, unde nequaquam unus quodlibet facere
propter alium praetermittit per insolentiam eorundem,] interdum ludi
etc. (cf. c. 12. de vita et hon. cler. III. 1.) Filiis quoque
canonicorum praebendas in eisdem ecclesiis conferri non sinatis, quarum
sunt canonici patres eorum, quum indecorum sit, ut in altaris officio
illegitimus filius impudico patri ministret, in quo unigenitus Dei
filius aeterno patri pro salute humani generis victimatur. Praelibatam
vero etc. (cf. c. 12. de vita et hon. cler. III. 1.) [Dat. Rom. ap. S.
Petr. VI. Id. Ian. Ao. IX. 1207.]



Si illegitimus, maxime filius spurius, instituitur in ecclesia, in qua
institutus est pater, institutio non valet, et instituens a suis
beneficiis suspendatur.

Idem in concilio generali.

Ad abolendam pessimam, quae in pluribus inolevit ecclesiis, curruptelam,
firmiter inhibemus, ne canonicorum filii, maxime spurii, canonici fiant
in saecularibus ecclesiis, in quibus instituti sunt patres eorum, et si
fuerit contra praesumptum, decernimus non valere. Qui vero tales, ut
dictum est, canonicare praesumpserint, a suis beneficiis suspendantur.



Alius quam Papa non dispensat, ut filius in ecclesia paterna immediate
succedat.

Honorius III.

Dilectus filius G. praepositus ecclesiae sanctae Mariae in Brugis
transmissa nobis petitione monstravit, quod, quum Virgilius presbyter
Tornacensis dioecesis quandam ecclesiam, curam animarum habentem, quam
nullo medio habuit pater eius, tam contra Lateranensis quam generalis
concilii statuta obtineat in scandalum plurimorum, idem ipsum monuit
diligenter, ut resignaret eandem; sed idem asserens, quod bonae memoriae
H. Remensis archiepiscopus, tunc apostolicae sedis legatus, dispensavit
cum eo, id efficere contradicit, quamquam cum eo non fuerit per Romanum
Pontificem dispensatum. Quocirca discretioni vestrae de utriusque partis
procuratorum assensu mandamus, quatenus, partibus convocatis, et auditis
hinc inde propositis, non obstante dispensatione aliqua, quae a sede
apostolica non manaverit, quod canonicum fuerit appellatione postposita
statuatis.



Illegitimus absque dispensatione Papae ad dignitatem, vel personatum,
vel beneficium curatum promoveri non potest.

Gregorius IX. Turonensi Archiepiscopo.

Nimis in tua provincia ecclesiae deformatur honestas ex eo, quod filii
sacerdotum et alii non legitime nati ad dignitates et personatus, et
alia beneficia curam animarum habentia sine dispensatione sedis
apostolicae promoventur. Quocirca mandamus, quatenus praedictis personis
a personatibus, et dignitatibus, et huiusmodi beneficiis prorsus amotis,
ea personis idoneis conferri facias per illos, ad quos collationem
ipsorum de iure noveris pertinere. Et ne id de cetero praesumatur,
districtius inhibemus.

 DE SERVIS NON ORDINANDIS ET EORUM MANUMISSIONE.



Servus ante plenam manumissionem ordinari non debet.

Ex concilio Toletano.

Instruendi sunt praeterea laici, ut sciant, quod nullatenus alio loco
manumittere proprios possunt servos, quos dominicis castris adgregari
decreverunt, nisi in sacrosancta ecclesia ordine supra notato. Quomodo
enim clerici extra ecclesiam libertatem consequi possunt, qui a lege
mundana extranei sunt, et quibus interdicitur, ne ad saeculare iudicium
procedant, quomodo saeculari iudicio a iugo servitutis absolvuntur? Sed
Forte dicet, aliquis: clericus fieri non permittitur, nisi ante
clericatum ingenuitatis dignitate potiatur. Revera verum dicit. Et ideo
quod infirmari vel vituperari potest praecaveri debet. Non solum autem
qui ad clericatus ordinem promovendi sunt in ecclesia manumittendi sunt,
verum etiam ii, quos quisque pro remedio animae suae emancipari vult,
quia sic scriptum est in pacto Francorum.



Servus sine licentia domini ordinatus deponitur, et domino restituitur.

Ex eodem.

De servorum ordinatione, qui passim ad gradus ecclesiasticos indiscrete
promoventur, placuit omnibus cum sacris canonibus concordare [debere,
et] Statutum est, ut nullus episcoporum deinceps ad sacros ordines eos
promovere praesumat, nisi prius a dominis propriis libertatem fuerint
consecuti. Et si quilibet servus fugiens dominum suum, aut latitans, aut
adhibitis testibus munere conductis vel corruptis, aut qualibet
calliditate vel fraude ad gradus pervenerit ecclesiasticos, decretum
est, ut deponatur, et eius dominus eum recipiat. Si vero avus vel pater
ab alia patria in aliam migrans, in eadem provincia filium genuerit, et
ipse filius ibidem educatus et ad gradus ecclesiasticos promotus fuerit,
et utrum servus sit ignoraverit, et postea veniens dominus illius
legibus eum acquisierit, sancitum est, ut si dominus eius illi
libertatem dare voluerit, in gradu suo permaneat. Si vero eum catena
servitutis a castris dominis abstrahere voluerit, gradum amittat, quia
iuxta sacros canones vilis persona manens sacerdotii dignitate fungi non
potest.



Servus ab ecclesia manumissus ordinari potest, et quod acquirit post
suum obitum erit ecclesiae manumittentis; quam si accusat, vel contra
eam testificatur libertate et ordine privetur.

Ex eodem.

De famulis ecclesiae constituere presbyteros et diaconos per parochias
liceat, [quos tamen vitae rectitudo et probitas morum commendat,] ita
tamen, ut antea manumissi statum recipiant libertatis, [et denuo ad
ecclesiasticos honores succedant. Irreligiosum est enim, obligatos
exsistere servitute, qui sacri ordinis suscipiunt dignitatem.] Quicquid autem talibus aut per libertatem concessum, aut successione
exstiterit debitum, aut [a] quolibet [quoquo] modo collatum, eis
quippiam inde in personas extraneas transmittere non licebit, sed omnia
ad ius ecclesiae, a qua manumissi sunt, post eorum obitum debeant
pertinere. Quibus, sicut [et] ceteris ecclesiae libertis, accusandi
vel testificandi adversus ecclesiam aditus praecludatur, ad quod si
adspiraverint non solum libertatis beneficio careant, sed etiam [et]
honoris gradu, quem non dignitate naturae, sed necessitate temporis
meruerunt.



Dominus in servo, quem manumittit, potest spirituales operas retinere.

Ex concilio apud Alichi.

Nullus clericus ad gradum presbyterii promoveatur, nisi ut scriptum in
canonibus habetur. Si enim propter Dei dilectionem quis de servis suis
quemquam elegerit, et docuerit literas, et donaverit libertati, et per
intercessionem erga episcopum ipsum in presbyterum fecerit ordinari, [et
secundum Apostolos victum et vestitum ei donaverit,] ille autem postea
in superbiam elatus, domino suo canonicas horas observare et psallere
renuerit, et eis iuste obedire, dicens, se liberum esse, noluerit, et
quasi libere cuius vult homo fiat: hoc sancta synodus anathematizat, et
illum a sancta communione arceri iudicat, donec resipiscat, et domino
suo obediat secundum canonica praecepta. Sin autem obstinato animo et
hoc contempserit, accusatus apud episcopum, qui ordinaverit eum,
degradetur, et fiat servus illius, id est domini sui, sicut natus
fuerit. Quisquis vero talem secum habuerit, et postquam rem illius
praedictam audierit, et domino suo non reddiderit, vel a se non
proiecerit, sive episcopus, sive comes, sive clericus, sive laicus,
anathematis illius societate innodatus poenam excommunicationis ducet.



Spurii vel servi ordinari non debent.

Alexander III. Archiepiscopo Turonensi.

Consuluit nos tua fraternitas, utrum tibi liceat spurios et servos ad
ordines promovere; super quo utique Consultationi tuae taliter
respondemus, quod neque spurios, neque servos ordinare debes, et, si
memor es, in consecratione tibi dictum fuit: "Vide, ne quemlibet
servilis conditionis ad ordines promovere praesumas."



Manumissus ab ecclesia, ut fiat clericus, et ipsi ecclesiae perpetuo
serviat in divinis, ad aliam ecclesiam se transferre non potest; secus
si pure fuerit manumissus. Vel sic: secus si fuerit manumissus, ut
serviat. Io. Andr.

Innocentius III. Variensi Episcopo.

Eo libentius [tuis inquisitionibus respondemus, quo devotius sedem
apostolicam veneraris] (Et infra:) Adiecisti aliam quaestionem, an
illorum filii, qui ecclesiae servili conditione tenentur, traditi a
parentibus militiae clericali cum suorum conniventia dominorum, ut Deo
in eadem cuius sunt, ecclesia debeant deservire, assequentes propterea
libertatem, post tempus, ea relicta, possint ad aliam se transferre? In
quo capitulo credimus distinguendum, utrum eo tenore fuerint manumissi
et obligati ordini clericali, quod manumittenti ecclesiae, dum vixerint,
deberent impendere famulatum in obsequiis divinorum, et tunc
transferendi se ad aliam est eis licentia deneganda; vel manumissi
exstiterint absolute, sicque libertatem habeant ad aliam transeundi.
[Datum Viterbii V. Id. Iun. Ao. 1207.]



Ius, quod est de servo facto diacono, etiam de subdiacono debet intelligi.

Idem.

Miramur non modicum [de tua prudentia, quod, quum ad nos tua consultatio
destinata, si canones et leges studeas intueri, nihil fere dubitationis
continere putetur, super hoc, quod certum est, apostolatum nostrum
consulere curasti,] quum certum sit in constitutionibus antiquorum,
quando servi in gradus ecclesiasticos ordinati debeant in servitutem vel
non debeant revocari. [Unde, quia te credimus non ignorare decreta, nil
aliud fraternitatem tuam in hoc articulo facere volumus, nisi quod in
eorum sanctionibus invenitur.] De subdiaconali [tamen] ordine, quia de
eo non fit mentio in Patrum statutis expresse, videtur nobis, quod et is
cum diaconali gradu privilegio gaudet eodem. Nam licet sacer ordo non
reputaretur in ecclesia primitiva, tamen a constitutione Gregorii atque
Urbani secundum moderna tempora sacer gradus esse minime dubitatur.
[Datum Laterani in eodem anno.]



Natus ex patre servo et libera matre liber est, et licite promovetur.

Gregorius IX. Archiepiscopo Neapolitano.

Dilectus filius G. diaconus proposuit, quod I. miles ea occasione, quod
patrem ipsius hominem suum esse proponit, licet mater sua, cuius debet
imitari conditionem, libera esse noscatur, ne promoveatur in
presbyterum, impedire praesumit. Quocirca mandamus, quatenus, si tibi
constiterit de praemissis, eundem militem ab huiusmodi impedimento
cessare compescas.

 DE OBLIGATIS AD RATIOCINIA ORDINANDIS, VEL NON.

CAP. UNIC.

Obligatus ratiociniis, deposito onere et reddita ratione, ordinari
potest; prius vero non.

Ex concilio Carthaginensi.

Magnus episcopus Augustensis dixit: Quid dilectioni vestrae videtur,
procuratores, et actores, et exsecutores seu curatores pupillorum si
debeant ordinari? Gratus episcopus dixit: Si post deposita onera et
reddita ratiocinia actus vitae ipsorum fuerint comprobati in omnibus,
debent et cum laude Dei, si postulati fuerint, honore munerari. Si enim
ante libertatem negotiorum vel officiorum ab aliquo sine consideratione
fuerint ordinati, ecclesia infamatur. Universi dixerunt: Recte quoque,
statuit sanctitas vestra, ideoque ita est nostra sententia.

 DE CORPORE VITIATIS ORDINANDIS VEL NON.



Presbyter, qui in duello digiti partem amisit, ex dispensatione sui
episcopi potest in suo ordine ministrare.

Alexander III.

De presbytero autem Campaniae, qui duellum sponte obtulit, et oblatum
suscepit, et in eo partem digiti amisit, sicut olim, ita et nunc
prudentiae tuae respondemus, quod, quum ipse, sicut etiam nos videmus,
non perdiderit tantum de digito, quin ipse sine scandalo possit
solenniter celebrare, satis potes post peractam poenitentiam cum eo
misericorditer agere, et permittere ipsum in suo ordine ministrare,
licet eius excessus gravis admodum exstitisset. [Presbyter autem etc.
cf. c. 7. de hom. V. 12.]



Habens in oculo maculam, quae non inducit magnam deformitatem, etiam ad
episcopatum poterit promoveri.

Idem Cisterciensi Electo.

Quum de tua et aliorum electione, qui sunt in quibusdam ecclesiis
Anglicanis electi, in praesentia nostra et fratrum nostrorum quaestio
mota fuisset, et singulis vestris quaedam obiicerentur: tibi, quod in
oculo maculam habeas, et quod filius canonici fueris, est obiectum. Unde
Cantuariensi archiepiscopo apostolicae sedis legato dedimus in mandatis,
ut pro eo, quod canonici filius diceris, in promotione tua ex multa
dispensatione procedat. De macula vero, quam in oculo habere diceris,
hoc archiepiscopo praedicto mandavimus, ut cum consilio suffraganeorum
suorum, et praesertim venerabilium fratrum nostrorum Wigorniensis et
Exonensis episcoporum, quod exinde sibi visum fuerit exsequatur. Tu
itaque eundem archiepiscopum, frater, requirere super his studeas
humiliter et devote: in quo tibi ex maxima dispensatione in hac parte
sollicite curavimus providere, utpote qui personam tuam sincera caritate
diligimus, et libenter, quantum secundum Deum possumus, ad tuum
intendimus commodum et honorem.



Sectus in cunabulis, licite promovetur.

Clemens III. Variensi Episcopo.

Ex parte Bartholomaei monachi et diaconi petitorium fuit nostro
apostolatui praesentatum, quod, quum ipse in cunabulis sectus fuerit,
postmodum sub regula et abbate devote Deo militans in diaconatus ordinem
est promotus, unde suppliciter petiit facultatem sibi a sede apostolica
indulgeri, ut sit ei licitum in presbyterum ordinari. Sane quum secundum
statuta Nicaeni concilii illi ad clericatus ordinem prohibeantur
accedere, et si etiam in clero fuerint, cessare debeant, qui se ipsos
sani absciderint, vel affectaverint, ut ab aliis abscindantur, non
credimus ei aliquod impedimentum afferre, quo minus possit provehi, qui
in cunabulis sectus fuit; quia non videtur hoc eo tempore affectasse,
quo iudicium animi non habebat, praesertim quum in canonibus Apostolorum
sit manifeste sancitum, quod eunuchus, si per insidias hominum factus,
vel ita natus sit, aut etiam in persecutione sint ei amputata virilia,
et dignus est, possit in episcopum promoveri. Cognoscenti itaque de
substantia veritatis, si precibus eius noveris veritatem inesse, et
alias dignus inveniatur, maxime quum diu in ordine perseveraverit
monachali, ipsum in presbyterum promovendi licentiam auctoritate
praesentium indulgemus.



Sacerdos, qui sine causa virilia sibi fecit abscindi, credens inde
mereri de dispensatione episcopi suum officium, praeter altaris
ministerium, poterit exercere.

Idem Ravennati Archiepiscopo.

Significavit nobis R. archipresbyter sancti Stephani de Longasco, quod
B. presbyter, credens se obsequium praestare Deo, fecit sibi virilia
amputari. Sed quum idem archipresbyter sit senectute gravatus, nec
relinquere valeat presbyterum memoratum, nobis humiliter supplicavit, ut
ei concedere debeamus, ea, quae praeter missam ad sacerdotem pertinent,
ministrare. Quocirca mandamus, quatenus inquiras diligenter veritatem,
et, si iam dictum presbyterum alias Deo dignum inveneris, ei sacerdotale
officium absque omni altaris ministerio, auctoritate nostra fretus et
tua, prout videris expedire, concedas.



Sacerdos, qui ex iusta causa fecit sibi virilia abscindi, potest, ut
prius, sacerdotale officium exercere.

Innocentius III.

Ex parte dilecti filii M. presbyteri fuit in audientia nostra
propositum, quod, quum sibi sentiret leprae periculum imminere, de
consilio medici virilia fecit sibi abscindi, ut posset a tam gravi
infirmitatis vitio liberari, et ut provideremus ei super exsecutione sui
officii, a nobis humiliter postulavit. Quoniam igitur canones sanctorum
Patrum hunc a sacri altaris ministratione non prohibent, fraternitati
tuae per apostolica scripta mandamus, quatenus, si est ita, et memoratus
M. est alias idoneus, ut sui ministerii officium exsequatur, nullius
contradictione vel appellatione obstante, auctoritate fretus apostolica
liberam ei tribuas facultatem. [Datum Laterani IV. Id. Febr. 1198.]



Mutilatus manu, si promotus fuerit in abbatem, ab abbatia deponitur.

Idem Militensi Episcopo.

Exposuisti nobis in nostra praesentia constitutus, quod I. quondam
praedecessor tuus H. in abbatem promovit, nesciens, quod ipse esset manu
altera mutilatus. Quia vero abbas ipse noscitur sinistra carere, quid
super hoc agendum sit, nostra voluisti responsione doceri. Nos igitur
fraternitati tuae taliter respondemus quod, quum pro tam enormi defectu
ad sacros non possit ordines promoveri, et ipse in promotione sua id
tacuerit fraudulenter, ab abbatiae officio est non immerito amovendus.
[Dat. Romae ap. S. Petr. V. Kal. Iul. 1198.]



Carens ungula pollicis, dummodo sit fortis in pollice, licite ad
sacerdotium promovetur.

Honorius III. Episcopo Engolismensi.

Thomas Monachus sancti Amantii de Brixia proposuit coram nobis, quod,
quum in annis puerilibus esset constitutus, quaedam barra ferrea super
dextrae suae pollicem fortuito casu cadens, ungulam avulsit ab eo. Quum
autem desideret, sicut asserit, in sacerdotali officio Domino famulari,
nobis humiliter supplicavit, ut per te, qui eius dioecesanus exsistis,
promoveri eum in sacerdotem mandaremus. Quocirca fraternitati tuae
mandamus, quatenus, si ad frangendum eucharistiam sit in pollice ipso
potens, et aliud canonicum non obsistat, propter deformitatem huiusmodi
non dimittas, quin eum ad ordinem promoveas sacerdotis.

 DE BIGAMIS NON ORDINANDIS.



Breve est.

Ex Concilio Aurelianensi.

Ut bigami, vel poenitentes, vel repudiatarum mariti, ad sacerdotium non
ascendant.



Cum bigamo, qui ordinatus est ad sacros, non dispensatur, et ordinator
privabitur potestate ordinandi, nisi cum eo fuerit dispensatum.

Lucius III. Spal. Archiepiscopo.

Super eo, quod a nobis tua fraternitas quid faciendum sit de bigamis
requisivit, inquisitioni tuae taliter respondemus, quod ordinatores
eorum potestate et officio ordinandi, et ordinati, si ad sacros ordines
fuerint promoti, ordinibus eis ideo sunt privandi, quia in bigamis
contra Apostolum dispensare non licet, ut debeant ad sacros ordines
promoveri, vel in eis, si promoti fuerint, possint aliquatenus remanere.
In ordinatore autem potest dispensatio adhiberi, ut ordinandi potestate
et officio non privetur. [De simoniace etc. cf. c. 22. de sim. V. 2.]



Bigamus, uxore vivente, vel mortua, non ordinatur.

Coelestinus III.

De bigamis [autem] presbyteris et viduarum maritis idem sancimus omnino,
ut nec viventibus uxoribus, nec defunctis, ad divinorum debeant
celebrationem admitti, maxime quum a doctrina sit Apostoli et
institutionibus ecclesiae alienum.



Qui mortua uxore promotus ad sacros, cum secunda de facto contraxit, et
cognovit, bigamiae poenam incurrit, licet non sit bigamus.

Innocentius III. Ratispa Episcopo.

Nuper a nobis (Et infra: [cf. c. 29. de sent. exc. V. 39.]) Tertius et
ultimus inquisitionis articulus videbatur habere non modicum
quaestionis, quoniam, quum in matrimoniis contrahendis non iuris
effectus, sed animi destinatio attendatur, unde illum comitatur infamia,
qui duas simul habet uxores, quod partim ad factum convenit retorqueri,
sicut et quod in canone legitur de presbytero, qui non legalibus nuptiis
detinetur, eadem censura tales videntur inter bigamos reputandi, licet
obviet ex adverso, quod opinioni sit veritas praeferenda, et quod iuxta
praemissa qui nullam uxorem habuit foret bigamus reputandus, quod
contingeret, si quis de facto contraheret cum diversis, quibus de iure
non posset matrimonialiter copulari. Nos autem in hac quaestione tibi
respondemus, quod, quum huiuscemodi clericis, qui, quantum in ipsis
fuit, secundas mulieres sibi matrimonialiter coniunxerunt, tanquam cum
bigamis non liceat dispensari, licet in veritate bigami non exsistant,
non propter sacramenti defectum, sed propter affectum intentionis cum
opere subsecuto. [Dat. Lat. XVII. Kal. Iun. 1199.]



Qui contraxit cum virgine, licet prius ab alio fuerit desponsata,
bigamus non censetur.

Idem Metensi Episcopo.

Debitum pastoralis officii (Et infra: [cf. c. 4. de bapt. III. 42.])
Secundus autem tuae dubitationis articulus continebat, an is, qui
mulierem ab alio viro traductam, sed non cognitam, sibi matrimonialiter
copulavit, valeat ad sacerdotium promoveri? Licet autem is, qui relictam
ab alio duxit in coniugem, sive cognita fuerit ab illo, sive incognita
manserit, videatur duxisse viduam in uxorem, utpote cuius vir erat
mortuus, quando duxit eandem, sicut et ille bigamus esse videtur, qui
cum duabus legitime contraxit uxoribus, sive neutram, sive alteram
tantum cognoverit, quia vir exstitit duarum uxorum: nos tamen
Fraternitati tuae ita duximus respondendum, quod, quum duo sint in
coniugio, videlicet consensus animorum et commixtio corporum, quorum
alterum significat caritatem, quae consistit in spiritu inter Deum et
iustam animam, ad quod pertinet illud, quod dicit Apostolus: "Qui
adhaeret Deo, unus spiritus est cum eo;" reliquum vero designat
conformitatem, quae consistit in carne inter Christum et sanctam
ecclesiam, ad quod pertinet illud, quod Evangelista testatur: "Verbum
caro factum est, et habitavit in nobis," profecto coniugium illud, quod
non est commixtione corporum consummatum, non pertinet ad illud
coniugium designandum, quod inter Christum et ecclesiam per
incarnationis mysterium est contractum, iuxta quod Paulus exponens
illud, quod dixerat Protoplastus; "Hoc nunc os ex ossibus meis, et caro
de carne mea, et propter hoc relinquet homo patrem et matrem, et
adhaerebit uxori suae, et erunt duo in carne una," statim subiungit:
"Hoc autem dico magnum sacramentum in Christo et ecclesia." Quum ergo
propter sacramenti defectum inhibitum sit, ne bigamus aut maritus viduae
praesumat ad sacros ordines promoveri, quoniam nec illa est unica unici,
nec iste unus unius: profecto, ubi deficit inter huiusmodi coniuges
commixtio corporum, non deest huiusmodi signaculum sacramenti. Unde is,
qui mulierem ab alio viro ductam, sed minime cognitam, duxit uxorem,
quia nec illa, nec ipse carnem suam divisit in plures, propter hoc
impediri non debet, quin possit ad sacerdotium promoveri. [Dat.
Faventini V. Kal. Sept. Ao. IX. 1206.]



Qui plures habuit concubinas, ex eo bigamus non est.

Idem Lugd. Archiepiscopo, apostolicae sedis Legato.

Quia circa minima et maxima frequenter humanus deficit intellectus,
[prudentis est, quaerere, ubi scrupulus dubitationis occurrit.] Sane
postulasti per sedem apostolicam edoceri, si presbyteri successive
plures concubinas habentes, bigami censeantur, [ut cum eis tanquam
irregularibus quoad exsecutionem sui officii nequeas dispensare?] (Et
infra:) Ad quod [sic] duximus respondendum, quod, quum sacerdotes
praedicti, sive uno, sive disersis temporibus plures habuerint
concubinas, irregularitatem non incurrerint bigamiae, cum eis tanquam
simplici fornicatione notatis quoad exsecutionem sacerdotalis officii
poteris dispensare, [si vivere curaverint continenter. De presbyterorum
etc. Dat. Signiae V. Non. Oct. Pont. nostr. Ao. XVI. 1213.]



Subdiaconus, qui cum vidua contraxit, et eam cognovit, bigamiae poenam
incurrit, licet bigamus non sit.

Idem.

A nobis fuit (Et infra:) Ille autem, qui in subdiaconatus ordine
constitutus de facto tantum, quia de iure non potuit, duxit viduam in
uxorem, perfecto bigamus non exstitit. Sed nec viduae potest in veritate
dici maritus, quum inter ipsum et illam non fuerit vinculum maritale
contractum. Cum eo tamen contra doctrinam Apostoli, tanquam cum marito
viduae, dispensare non licet, non propter sacramenti defectum, sed
propter affectum intentionis cum opere subsecuto.

 DE CLERICIS PEREGRINIS.



Ultramarini et valde remoti ordinationem suam probare debent per quinque
episcoporum sigilla.

Alexander III. Cenomanensi Episcopo.

Tua nos duxit fraternitas consulendos, quid sit agendum de clericis, qui
in remotis regionibus ordinati literas eorum ostendunt, a quibus sibi
proponunt manus impositas, et utrum episcoporum sigilla sint, quae
repraesentant, incertum exsistit. Tuae igitur consultationi
significatione praesentium respondemus, tutius esse, ut in his statuta
Patrum veterum observentur, quam novum aliquid statuatur. Statutum autem
est de transmarinis, ut ad minus quinque episcoporum super ordinatione
sua testimonio muniantur, quod in aliis, si similiter sunt incogniti,
credimus observandum, ita tamen ut in suspensione aliquanto tempore
habeantur in quo videntes plenius de actibus instruantur ipsorum. Sed et
de inferioribus ordinibus inquiri oportet, quia posset contingere, ut
aliquibus praetermissis saltum fecissent. His autem peractis, si digni
inventi fuerint, circa eos poterit dispensari. [Super eo vero etc. cf.
c. 15. de off. deleg. I. 29.]



Clericus peregrinus, qui iurat se ordinatum, nisi aliter probet, in illo
ordine non suscipietur, nec ad superiores promovebitur.

Innocentius III. Constantinopolitano Patriarchae.

Inter quatuor (Et infra: [cf. c. 8. de maior. et obed. I. 33.])
Consuluit nos iterum tua fraternitas, utrum clericos ad te sine suorum
ordinatorum literis venientes, et offerentes praestare corporaliter
iuramentum, quod sint in quovis ecclesiasticorum ordinum constituti,
debeas ad superiores ordines promovere. Nos igitur Inquisitioni tuae
taliter respondemus, quod, nisi de ipsorum ordinatione canonica per
idonea tibi constiterit argumenta, eos nec in illis suscipere, nec ad
maiores debes ordines promovere, praesertim antequam conversatio eorum
fuerit approbata. [Edoceri quoque etc. Dat. Ferentini IV. Non. Aug. Ao.
IX. 1206.]



Peregrinus, de cuius ordinatione non constat, non permittitur celebrare
in publico, sed in occulto sic.

Idem Patriarchae Hierosolymitano.

Tuae fraternitatis discretio postulavit per sedem apostolicam edoceri,
Utrum clericos illos, qui ad partes Hierosolymitanas sine commendatitiis
literis veniunt, permittere debeas celebrare divina, quum plerique
illorum, de quorum canonica ordinatione non constat, statim ut veniunt,
praesumunt, non expetita licentia, celebrare? Nos autem tuam in Domino
sollicitudinem commendantes super primo articulo Respondemus, quod, nisi
legitime tibi constiterit, sive per literas sive per testes, de illorum
ordinatione canonica, qui penitus sunt ignoti, non debes ipsos
permittere in tuis plebibus celebrare; sed si forsitan eorum aliqui
secreto ex devotione celebrare voluerint, poteris sustinere. [Super
secundo etc. cf. c. 3. de apostatis V. 9. Dat. Romae ap. S. Petrum II.
Kal. Febr. Ao. IX. 1207.]



Inferiores praelati sine dioecesanorum consensu, in ecclesiis suis
peregrinos non possunt instituere.

Honorius III. Regino Episcopo.

Te nobis proponente didicimus, quod quidam praelati ecclesiarum tuae
iurisdictionis in ecclesiis sibi commissis sine conscientia tua et
assensu clericos de alienis episcopatibus instituere non verentur.
Attendentes igitur, id eis nulla ratione licere, quum sit honestati
contrarium et a sanctorum Patrum institutionibus alienum, ad exemplar
felicis recordationis Alexandri Papae praedecessoris nostri inquisitioni
tuae taliter respondemus, quod, si qui clerici de alienis episcopatibus
in ecclesiis tuae iurisdictionis sine conscientia et assensu tuo sunt
vel fuerint in posterum instituti, tibi licet eos exinde auctoritate
nostra appellatione postposita removere, nisi aliquos ex iis ex
dispensatione in eisdem ecclesiis duxeris dimittendos.

 DE OFFICIO ARCHIDIACONI.



Ponit quae spectant ad officium archidiaconi.

Ex libro Romani ordinis.

Ut archidiaconus post episcopum sciat se vicarium esse eius in omnibus,
et omnem curam in clero, tam in urbe positorum, quam eorum, qui per
parochias habitare noscuntur, ad se pertinere; sive de eorum
conversatione, sive de honore et restauratione ecclesiarum, sive
doctrina ecclesiasticorum vel ceterarum rerum studio, et delinquentium
rationem coram Deo redditurus est. Et ut de tertio in tertium anum, si
episcopus non potest, parochiam universam circumeat, et cuncta, quae
emendatione indigent, ad vicem sui episcopi corrigat et emendet.



Non summatur, sed ponit quaedam, quae spectant ad officium archidiaconi.

Ex concilio Toletano.

Officium vero archidiaconi est, evangelium quando voluerit legere, vel
alicui de diaconis praecipere, et quando episcopus missam canit, ad
iussionem illius induant se Levitae vestimentis sacris, qualiter cum
pontifice ad missam procedant; omnem querimoniam seu causam vel
iustitiam presbyterorum, vel diaconorum, vel subdiaconorum ipse debet
deliberare, ordinare et facere. Ideo vero strenuus, providus, cautus,
vicem sui episcopi agens, episcopii totius curam habeat, et Omne
ecclesiasticum officium providendo, lectiones aut responsoria in matrice
ecclesia dare debet, et auscultare, in tantum, ut nullus evangelium, aut
epistolam, aut responsoria, vel quamlibet in ecclesia lectionem legat
vel cantet, donec ante ipsum legat vel cantet, et auscultetur ab ipso. 
Acolythos quoque ipse ordinet, quis eorum candelabra, quis thuribulum
deferre quisve minorum in ecclesia aliqua officia agere debeat.



Custodia vasorum ecclesiae spectat ad archidiaconum.

Gregorius III. Archidiacono Salonitano.

Ea, quae nobis contra vos tu et episcopus tuus direxistis scripta,
doluimus agnoscentes eo, quod inter vos nihil caritas recognoscit.
Verumtamen te in officio ordinis tui administrare praecipimus, et, si
illic potest superante gratia causa vestri scandali definire, multum
credimus vestrae animae acquisivisse. Sin vero ita inter vos discordia
partes suas armavit, ut in tumore scandali voluntas vestra debeat
remanere, tu ad nostram audientiam indifferenter occurre, et episcopus
tuus pro se dirigat quam elegerit personam instructam, ut omnia subtili
ratione perpensa constituere quae visa fuerint partibus debeamus. Scire
vero te volumus, quod a te districte quaesituri sumus, quia vel propriae
ecclesiae, vel ea, quae de diversis ecclesiis cimilia sunt collecta, non
sub omni sollicitudine et fide servantur. Quod si quid ex eis vel
negligentia, vel cuiusquam fraude deperiit, tu in hoc reatu
adstringeris, qui per archidiaconatus ordinem custodiae eiusdem
ecclesiae arctius deputaris.



Archidiaconus sine mandato episcopi non committit curam animarum, id
est, non habet institutionem auctorizabilem.

Alexander III. Eliensi Archidiacono.

Quum satis sit absurdum et a sanctorum Patrum institutionibus alienum,
ut archidiaconus auctoritate propria debeat cuilibet curam ecclesiarum
committere, aegre nimis ferimus, quod tu sine mandato episcopi tui
personis animarum curam committis. Quoniam igitur obtentu alicuius
consuetudinis non debes contra sanctorum Patrum constitutiones venire,
et quod ad tuum non spectat officium vendicare, ideo mandamus, ut nemini
de cetero sine licentia et mandato episcopi tui curam praesumas
committere animarum.



Archidiaconus de iure communi non potest excommunicare. Ant. de But.

Idem Vigoriensi Episcopo.

Archidiaconis non videtur de ecclesiastica institutione licere, nisi
auctoritas episcoporum et consensus accesserit, in aliquos sententiam
promulgare.



Archidiaconus semel in anno, nisi necessitas exigat plus, visitat suam
provinciam, id est paroeciam. Hoc dicit.

Idem Episcopo Conventrensi et Abbati Cestrensi.

Mandamus, quatenus prohibeatis R. Cestrensi archidiacono, ne clericos
sive laicos, qui pro suis excessibus puniendi sunt, poena pecuniaria
mulctare, sive in examinatione ignis vel aquae a quolibet viro vel
muliere extorquere praesumat, aut pro annua et indebita exactione
pecuniae personas suspendere, vel ecclesias interdicere, neque ad
ecclesias sui archidiaconatus visitandas nisi semel in anno accedat,
nisi forte talis causa emerserit, propter quam ipsum oporteat praefatas
ecclesias saepius visitare. Et tunc cum ea moderantia hominum et
equitaturarum, quod qui in eis morantur, exinde non debeant merito
querelari. Si autem contra inhibitionem vestram venire praesumserit,
ecclesiastica severitate percellatis, omni occasione et appellatione
cessantibus, et sententiam ipsam usque ad dignam satisfactionem faciatis
inviolabiliter observari, ita quod in vos et illos hoc non cogamur
durius, vindicare.



Dicit primo, quod sit officium archidiaconi, et in quo per illud
relevetur episcopus. Et secundo dicit, decanos rurales per episcopum et
archidiaconum eligendos et amovendos, si illorum vices communiter gerant.

Innocentius III.

Ad haec non dicimus (Et infra:) Sane consuluit nos tuae
fraternitatis devotio, quid ad officium archidiaconi debeat pertinere,
et in quibus per ipsum cura episcopalis sollicitudinis debeat relevari.
Et nos, prout possumus, respondemus, quod archidiaconus secundum statuta
B. Isidori imperat subdiaconibus et Levitis; parochiarum sollicitudo et
earum ordinatio ad ipsum pertinet, et audire debet iurgia singulorum. 
Archipresbyteri autem, qui a pluribus decani nuncupantur, eius
iurisdictioni se noverint subiacere. Secundum vero Romani ordinis
constitutionem maior post episcopum et ipsius episcopi vicarius
reperitur, omnem sollicitudinem et curam tam in clericis quam in
ecclesiis eorum, prout melius secundum Deum poterit, impendendo, quum
super his sit redditurus rationem in districti examinis iudicio. Item in epistola B. Clementis Papae praedecessoris nostri oculus
episcopi archidiaconus appellatur, ut loco episcopi per episcopatum
prospiciens, quae corrigenda viderit corrigat et emendet, nisi adeo
fuerint ardua negotia, quod absque maioris sui praesentia nequeant
terminari. In quadam vero nostra constitutione iam alia vice nos
meminimus expressisse, quod institutio corporalis tam super beneficiis
quam etiam dignitatibus ad ipsum debeat pertinere, examinatio etiam
clericorum, si fuerint ad sacros ordines promovendi; et hoc idem in
collationibus beneficiorum credimus observandum, ut qui beneficiis
ecclesiasticis praeficiendi fuerint a suo prius examinentur
archidiacono, et per ipsum postmodum episcopo praesententur. Subsequenter postea quaesivisti, utrum decani rurales, qui pro tempore
statuuntur, ad mandatum tuum solum, vel archidiaconi, vel etiam
utriusque institui debeant vel destitui, si fuerint amovendi. Ad hoc
breviter respondemus, quod, quum iuxta imperialis sanctionis
auctoritatem ab omnibus quod omnes tangit approbari debeat, et quum
commune eorum decanus officium exerceat, communiter est eligendus, vel
etiam amovendus.



Archidiaconus non dat commendatitias ad ordines.

Idem.

Significasti (Et infra:) Interdicas autem archidiacono tuo, ne sine
conscientia tua et auctoritate literas suas promovendis concedat, et eis
etiam districte prohibeas, ne ad ordines taliter audeant convolare. Qui
si contra prohibitionem tuam venire praesumpserint, exsecutionem eis
ordinum susceptorum totaliter interdicas. [Dat. Lat. XV. Kal. Oct. 1199.]



Archidiaconus examinat et praesentat ordinandos, et ponit praelatos in
sede.

Idem.

Ut nostrum (Et infra:) [(cf. c. un. ut. eccl. ben. III. 12.) Quia vero
maiorum excessus maiori debent severitate puniri, quum iuxta divinae
legis oraculum sacerdos, si unctus est, peccaverit, faciet delinquere
populum, quod inhoneste super retentione proventuum praesumpsisti de
communi fratrum nostrorum consilio irritavimus, et in poenam
praesumptionis huiusmodi, ut in eo puniaris, in quo peccaveras, a
collatione dignitatis vel ecclesiastici beneficii, quod ad tuam
donationem in tua primo vacabit ecclesia, censuimus suspendendum.
Ceterum quia divina docente scriptura didicimus, quod melior est sapiens
viro forti, et qui dominatur animo expugnatore urbium, quantumcunque
voluerimus aut vellemus, si salva possemus iustitia (contra quam non
iudicamus nos posse, quum simus in sede iustitiae constituti), praefatam
cancellariam praedicto subdiacono nostro conferri, saepedictum tamen H.
de Lamp. non invenimus ita culpabilem, ut eum exigente iustitia ipsa
cancellaria privare possimus, quum, etsi parentes eius simplicitate
deliquerint, nihil tamen pro ea dantes aut etiam promittentes, ipse
tamen investituram cancellariae sicut verus canonicus, et cui ratione
canonicatus non poterat opponi de iure defectus, sine pactione qualibet
et conventione recepit.] Nec [etiam] fuit sufficienter probatum, quod
cancellarius ex officio suo exerceat spiritualia memorata, quum ea
potius de iure communi ad archidiaconi spectent officium, repraesentare
videlicet ordinandos episcopo, et illos examinare, ponere abbates et
abbatissas in sede. [Quae quum probatum sit etc. Dat. Perusii IX. Kal.
Oct. 1198.]



Archidiaconi in monasteriis iurisdictionem non habent, nisi quantum
tribuit eis generalis vel specialis consuetudo.

Honorius III. Abbati Arimanensi Trecensis dioecesis, et Archidiacono et
Decano S. Stephani Trecensis.

Dilecto filio (Et infra:) Ad petitionem archidiaconi Senonensis
conquerentis, quod abbas et conventus monasterii sancti Petri Vivi
Senonensis procurationem annuam et quaedam alia ratione sui
archidiaconatus ad ipsum spectantia exhiberi sibi contra iustitiam
denegabant, abbati sancti Crispini et collegis eius dedimus in mandatis,
ut audirent causam huiusmodi et fine debito terminarent. Coram quibus
petiit praedictus archidiaconus, ut, quum idem monasterium infra metas
sui archidiaconatus sit situm, praefati abbas et monachi sibi obedirent
in his, quae pertinent ad iurisdictionem, correctionem, reconciliationem
et visitationem, ad ius, ut dicebat, archidiaconale spectantes,
videlicet, ut coram se conquerentibus responderent, ac starent iuri, et
iustas eius sententias observarent; citati etiam venirent ad eius
praesentiam, et eius mandata honesta et sancta secundum Deum, de
correctione excessuum, et aliis, quae archidiaconi solent et possunt
rationabiliter iniungere, audituri et salva sua regula et abbatis sui
debita obedientia servaturi. Petiit insuper, ne de cetero facerent
aliquos de Senonensi baillivia eo praetermisso coram officiali
Senonensis archiepiscopi conveniri, asserens, illos prius debere
conveniri sub ipso, quam coram officiali praedicto, specialibus ipsius
archiepiscopi et hominum, ac familiae suae causis duntaxat exceptis.
Lite igitur super praemissis coram praefatis iudicibus legitime
contestata, et auditis ab eisdem hinc inde propositis, iidem iudices de
utriusque partis assensu causam ipsam ad examen apostolicum remiserunt.
Ipsis ergo abbate et archidiacono in nostra praesentia constitutis, nos
attendentes, eorum consuetudines esse super archidiaconorum
iurisdictione diversas, quum in hoc casu nesciremus consuetudinem, qua
in abbatiis Senonensibus ordinis praefati monasterii utitur
archidiaconus Senonensis, finalem habere nequivimus in huiusmodi
questione processum. Volentes autem, ut eidem quaestioni finis debitus
imponatur, causam ipsam vobis de ipsius abbatis et procuratoris alterius
partis assensu duximus committendam. Ideoque discretioni vestrae
mandamus, quatenus per maiores ecclesiae Senonensis canonicos, qui
habere debent de huiusmodi consuetudine notitiam pleniorem, super his
sollicite veritatem inquiratis, et, nisi vobis infra tres menses post
primae citationis edictum constiterit per eosdem, praefatum
archidiaconum vel praedecessores ipsius de pacifica sic obtenta
consuetudine iurisdictionem aliquam in ipso monasterio, vel in huiusmodi
abbatiis hactenus habuisse, praefatum monasterium ab eius impetitione
penitus absolvatis, perpetuum super hoc ipsi archidiacono silentium
imponentes. Si vero vobis constiterit per canonicos eosdem, ipsum
archidiaconum vel eius praedecessores de sic obtenta consuetudine
hactenus habuisse iurisdictionem aliquam in ipso monasterio, vel in
aliis huiusmodi abbatiis, eandem iurisdictionem duntaxat adiudicantes
eidem, in monasterio supradicto quam ipsum vel praedecessores suos in
monasterio ipso vel in eisdem abbatiis habuisse constiterit, super aliis
perpetuum ei silentium imponatis, in praedictis omnibus sublato
appellationis obstaculo processuri.

 DE OFFICIO ARCHIPRESBYTERI.



Archipresbyter civitatis subest archidiacono, et principaliter praeest
presbyteris et presbyteralibus officiis.

Ex concilio Toletano.

Ut archipresbyter sciat se subesse archidiacono, et eius praeceptis
sicut sui episcopi obedire et, quod specialiter ad eius pertinet
ministerium, super omnes presbyteros in ordine presbyterali positos
curam agere animarum, et assidue in ecclesia stare, et in episcopi sui
absentia ad vicem eius missarum solennia celebret, et collectam dicat,
aut cui ipse iniunxerit.



Ad idem.

Leo Papa.

Ministerium archipresbyteri in eo constituitur, ut diligenti cura
provideat ministerium sacerdotum cardinalium, qui solenne debent agere
officium in communicatione corporis et sanguinis Domini nostri Iesu
Christi ita, ut vicissim eos sibimet succurrere faciat, quatenus a
sacrosancto die dominico incipiendo, per omnes horas canonicas
indeclinabiliter perseverent, ut opus Dei digne et sancte perficiatur ab
eo, cui committitur, verens sententiam illius sapientissimi, ubi
dicitur: "Maledictus homo, qui negligenter facit opera Dei." Provideat etiam archipresbyter vitam sacerdotum cardinalium, praeceptis
sui obtemperando episcopi, ne aliquando cedant, aut scurrilitate
torpeant, sed reminiscantur, quod labia sacerdotum custodiant scientiam,
et legem requirunt ex ore eius, qui angelus Domini exercituum est. Si episcopus defuerit, exceptis his, quae prohibita sunt, archipresbyter
provideat cuncta, quae in sacerdotum ministerio perfici debeant, [id
est] fontes benedicere, infirmum oleo perungere, poenitentem infirmum,
consulto episcopo, reconciliare, poenitentiam cunctis aliis
sacerdotibus, quae ad purgationem animarum pertinet, iniungere. In
praecipuis festivitatibus aut ipse celebrationem missae solenniter
impleat, aut ad oris sui iussionem, cui committitur, peragat veneranter.



Declarat, quod sit officium archipresbyteri civitatensis. Ant. de But.

Idem.

Officium archipresbyteri de urbe constat, quando ibi praesul defuerit,
vice eius officium inchoare, benedictiones presbyterales in ecclesia
dare, missam, quando voluerit, cantare, vel cui de sacerdotibus
iusserit. Quando vero episcopus missam canit, debet praecipere
sacerdotibus, ut induant se vestibus sacris, et qualiter ad missam
procedant. Debet enim praecipere custodi ecclesiae, ut in sacrario
eucharistia Christi propter infirmos non desit. Debet infirmis
providere, et providendo praecipere sacerdotibus, ne forte sine
confessione, vel confirmatione corporis et sanguinis Domini nostri Iesu
Christi moriantur; confessiones vero peccatorum eorum, qui a foris
veniunt, recipere cum omnibus sacerdotibus, et exinde per provisionem
pontificis magnam debet illis adhibere curam. Ad Christianos quoque
faciendos, et baptizandos infantes, et ad succurrendum, omnia a
sacerdotibus per iussionem illius fiant.



Archipresbyter ruralis presbyterorum et laicorum plebaniae suae curam
gerit: contra decretum tamen episcopi nihil ordinare potest.

Idem ex synodo Ravennae habita.

Ut singulae plebes archipresbyterum habeant; propter assiduam erga
populum Dei curam, singulis plebibus archipresbyteros praeesse volumus,
qui non solum imperiti vulgi sollicitudinem gerant, verum etiam eorum
presbyterorum, qui per minores titulos habitant, vitam iugi
circumspectione custodiant, et qua unusquisque industria divinum opus
exerceat, episcopo suo renunciet. Nec contendat episcopus, non
egere plebem archipresbytero, quasi ipse eam gubernare valeat, quia,
etsi valde idoneus sit, decet tamen, ut sua onera partiatur, et sicut
ipse matrici ecclesiae praeest, ita archipresbyteri praesint plebibus,
ut in nullo titubet ecclesiastica sollicitudo. Cuncta tamen referant ad
episcopum, nec aliquid contra eius decretum ordinare praesumant.

 DE OFFICIO PRIMICERII.

CAP. UN.

Ponit ea, quae spectant ad officium primicerii. Anton. de Butr.

Idem ex libro Romani ordinis.

Ut primicerius sciat, se esse sub archidiacono, sicut et archipresbyter,
et ad eius curam specialiter pertinere, ut praesit in docendo diaconis,
vel reliquis gradibus ecclesiasticis in ordine positis, ut ipse
disciplinae et custodiae insistat, sicut pro animabus eorum coram Deo
rationem est redditurus, et ut ipse diaconibus donet lectiones, quae ad
nocturna officia clericorum pertinent, et de singulis studium habeat, ut
in quacunque re capacem sensum habuerit, absque ulla vacet negligentia
[ab eo] aut a quo ipse iusserit, instruantur.

 DE OFFICIO SACRISTAE.

CAP. UN.

Ex concilio Toletano.

Ut sciat se sacrista subiectum archidiacono, et ad eius curam pertinere
custodiam sacrorum vasorum, vestimentorum ecclesiasticorum seu totius
thesauri ecclesiastici, nec non quae ad luminaria pertinent, sive in
cera, sive in oleo, [sive ad distributionem sacri chrismatis.]

 DE OFFICIO CUSTODIS.



Ponit, quae spectant ad officium custodis. H. d.

Ex libro Romani ordinis.

Custos ecclesiae, cui ea, quae ecclesiae competunt, custodienda
committuntur, oportet, ut sui archidiaconi iussioni in cunctis obediat,
in canonicis horis signa tintinabulorum pulsanda, ipso archidiacono
iubente, ab eo pulsentur, pallia vel linteamina altaris, seu cuncta
utensilia ecclesiae indesinenter custodiat, lampades et laternas in
accendendo, seu in exstinguendo pervigil exsistat, ne aut supra modum
lucendo oleum depereat, aut minus lucendo obscurior sit ecclesia; sed
omnia cum discretione agantur, quae noscitur omnium virtutum esse mater.
Si vero is, cui ecclesia custodienda traditur, minus idoneus ad hoc
peragendum exstiterit, ab archidiacono coerceatur, ut se emendit. Si
autem indomitus permanserit, archidiaconus episcopo denunciando
provideat, ut indecente eiecto aptus domui Dei constituatur minister, ut
omnia in laudem et nomen Dei fiant, qualiter placari possit Deus in
ecclesia ab observientibus sibi.



Ad idem.

Ex concilio Toletano.

Custos vero sollicitus debet esse de omni ornamento ecclesiae, et
luminariis sive incenso, nec non panem et vinum omni tempore praeparatum
ad missam habere debet, et per singulas horas canonicas signum ex
consensu archidiaconi sonare, et omnes oblationes seu eleemosynas, seu
decimas, cum eiusdem tamen consensu absente episcopo, inter fratres
dividat. In his tribus ecclesiae columnis, ut sancta sanxit
synodus, consistere debet alma mater ecclesia, ut ad hoc opus tales
ordinentur, quales plus meliores et sanctiores esse viderint, ut nulla
negligentia in sancta Dei ecclesia esse videatur. Hi tres,
archidiaconus, archipresbyter, custos, simul iuncti uno animo provide
peragant et perfecte, et non sit invidia neque zelus inter illos.

 DE OFFICIO VICARII.



Vicarius, si beneficium curatum postea sit adeptus, vicaria privabitur.

Alexander III. Episcopo Norvicensi et G. Archidiacono.

Ad audientiam nostram pervenit, quod G. presbyter monachos de Rameseia
et Thomam clericum suum petendo vicariam [suam] ecclesiae de Burnel, a
qua viginti annis retrocessit, in diversis postea ecclesiis personatum
adeptus, multipliciter vexare ac fatigare praesumit. Quia igitur non est
canonicum, ut qui curam animarum in diversis habet ecclesiis vicarius in
alienis exsistat, discretioni vestrae per apostolica scripta
praecipiendo mandamus, quatenus, rei veritate plenius inquisita, si ita
est, praedictum presbyterum a petitione supradictae vicariae desistere
appellatione et occasione remotis districtius compellatis, non
obstantibus literis si quas tacita veritate per nuntium a nobis
impetravit. Exstirpari etenim debent, quae de avaritae radice procedunt,
et canonum contraria sunt rationi vel sanctioni.



Plures vicarias quis habere non potest.

Idem Eliensi Episcopo.

Provideas [autem] attentius, ne in episcopatu tuo patiaris aliquem
plures vicarias habere, quia, quum vicarii teneantur personis et
ecclesiis deservire, alienum est ab ordine iuris, ut vicariam quis
habeat praeter unam.



Perpetuus vicarius per episcopum institutus per rectorem removeri, vel
portione sua fraudari non potest.

Idem Vintoniensi Episcopo.

Ad haec si persona alicuius ecclesiae vicario, quem in eadem ecclesia
instituit, de assensu et auctoritate dioecesani episcopi certam
assignaverit portionem, is, qui persona illa defuncta in personatum
illius substituitur ecclesiae, non potest eundem vicarium ab ecclesia
removere, vel assignatam sibi minuere portionem, nisi aliquid committat,
propter quod per iudicem in vicaria sit vel beneficio condemnandus.



Vicarius non potest substituere vicarium.

Idem Norwicensi Episcopo.

Clericos [autem vel] in presbyteratu, vel in aliis inferioribus
ordinibus constitutos, in vicariis ecclesiarum, quas adepti sunt, alios
sibi substituere non permittas, quum id satis sit absonum et absurdum,
et omni rationi contrarium.



Vicarius Papae in urbe iurisdictionem habet, non extra urbem.

Innocentius III. Abbati S. Eugenii et Plebano S. Petri.

Sua nobis venerabilis frater noster [Wulteranus episcopus fecit
insinuatione monstrari, quod, quum clerici plebis de Petiole iurassent
sibi praepositum ad laicorum eligere voluntatem, et electione taliter
celebrata sibi praesentassent electum, ipse non solum electionem ipsius
renuit confirmare, verum etiam tam consules et alios laicos, qui ad hoc
impulerant clericos supradictos, quam ipsos clericos, pro his et aliis,
in quibus eidem inobedientes exstiterant, excommunicationis vinculo
innodavit, et ad venerabilem fratrem nostrum archiepiscopum Pisanum, et
Lucanum episcopum destinari obtinuit scripta nostra, ut sententiam,
sicut fuerat rationabiliter promulgata, facerent appellatione remota
usque ad satisfactionem congruam firmiter observari. Pars autem adversa
venerabilis fratris nostri P. Portuensis episcopi vicarii nostri, ad
eundem Lucanum episcopum et dilectum filium P. tit. basilicae XII.
Apostolorum presbyterum cardinalem literas impetravit, qui occasione
illarum dictos laicos et clericos absolverunt, contra memoratum
Wulteranum episcopum sententiam promulgantes, a qua idem episcopus,
licet ipsam multiplici ratione crediderit esse nullam, ex abundanti
tamen nostram audientiam appellavit.] Nos igitur vicarii literas
aestimantes per surreptionem obtentas, quoniam iurisdictio vicarii, quem
Romanus Pontifex in Urbe reliquit, non extenditur extra illam, nisi ei
specialiter sit concessum, praesertim quum ipse moratur in sua provincia
speciali, videlicet inter Capuanam provinciam et Pisanam; discretioni
vestrae per apostolica scripta mandamus, quatenus, quicquid occasione
literarum actum est, in irritum revocetis, praefatam excommunicationis
sententiam sicut rationabiliter lata est, faciatis remoto appellationis
obstaculo, firmiter observari.



Compelluntur vicarii ordinarii ecclesiis deservire per subtractionem
proventuum et vicariarum.

Honorius III. Vigorensi Episcopo.

Ex parte tua fuit propositum coram nobis, quod quidam in ecclesiis,
quibus perpetuas obtinent vicarias, debitam residentiam facere, ac in
presbyteros promoveri contemnunt. Nolentes igitur abusum huiusmodi,
sicuti nec debemus, aequanimiter sustinere, fraternitati tuae mandamus,
quatenus perpetuos vicarios, ut in ecclesiis, in quibus vicarias
obtinent, resideant, ut tenentur, et se in presbyteros, ut eorum cura
exigit, faciant promoveri, per subtractionem proventuum vel ipsarum
vicariarum appellatione remota compellas.

 DE OFFICIO ET POTESTATE IUDICIS DELEGATI.



Delegatus Papae potestatem habet non solum in partes, sed etiam in
alios, qui suam iurisdictionem impediunt.

Alexander III. Londonensi Episcopo.

Quia quaesitum est a nobis ex parte tua, quid faciendum sit de
potestatibus, quae, quum praecipimus alicui iustitiam exhiberi de his,
quos diligunt, aut tueri volunt, minis aut terroribus suis conquerentes
silere compellunt, et sic mandatum nostrum eluditur, sic tibi
respondemus, quod, sicut agentes et consentientes pari poena scripturae
testimonio puniuntur, sic tam eos, qui trahuntur in causam, quam
principales eorum fautores, si eos manifeste cognoveris iustitiam
impedire, districtione ecclesiastica poteris coercere.



Quum diversae literae sub eadem data et forma contraria impetrantur, et
praesentantur a diversis ad eosdem iudices, supersedetur utrisque, donec
consulatur Papa.

Idem Bononiensi Episcopo.

Sane si a nobis super aliqua causa literae prius impetrantur, et aliae
postea, non facta mentione priorum literarum, literae opponuntur, si
iudicibus innotuerit, donec Romanum Pontificem consulant, et suam exinde
cognoscant plenius voluntatem, exsecutioni literarum penitus
supersedeant utrarumque, ne pro varietate literarum causarum fines
valeant impediri. Item quum etc. [cf. c. 9. de sent. et re iud. II. 27.]



Delegatus Papae impeditus subdelegare potest causam, quae sine ipso
commode terminari potest.

Idem Episcopo Londonensi.

Si pro debilitate tua vel pro qualibet alia gravi causa vel necessitate
tractandis causis, quae tibi a sede apostolica committuntur, interesse
non poteris, liberum tibi sit personis discretis et idoneis vices tuas
committere, ita tamen, quod, si res tanti est, te consulere debeant,
nisi forte causae ita graves sint, quod sine praesentia tua non possint
commode terminari.



Si causa committitur infra certum diem decidenda, nisi partes prorogent,
per lapsum diei exspirat iurisdictio. ñ Ubi certa poena per ius
statuta non est, delegatus imponit arbitrariam. Hoc dicit.

Idem V. Carnotensi Electo.

De causis, quae infra certum terminum decidendae committuntur, hoc tuam
volumus cognitionem tenere, quod, nisi dies ab Apostolico praefixus de
communi consensu partium prorogetur, eo transacto, mandatum exspirat. 
Illis etiam, qui pro causis tibi commissis ad citationem tuam venire,
aut tuo super his parere iudicio neglexerint, si tale fuerit negotium,
quod certa exinde poena in canonibus exprimatur, eandem infligas;
alioquin ipsos pro delicti qualitate et causae secundum tuum arbitrium
punire procures.



Per simplicem commissionem causae potest delegatus citare, contumacem
punire, et reliqua facere, quae spectant ad causam.

Idem Archiepiscopo Senonensi.

Praeterea super hoc, quod nos consulere voluisti, utrum liceat iudici
delegato non ordinario, sine literis commissoriis cogere contumacem, ut
veniat, aut damnare si non veniat? hoc tibi auctoritate praesentium
innotescat, quod, postquam ei causa, licet simpliciter, delegatur, satis
potest nostra auctoritate partes compellere, et etiam contumaces
severitate ecclesiastica coercere, etiamsi literae commissionis id non
contineant, aut partes mandatum nostrum non habeant, ut accedant; quia
ex eo, quod causa sibi committitur, super his omnibus, quae ad causam
ipsam spectare noscuntur, plenariam recipit potestatem.



Si causa pluribus etiam simpliciter est commissa, quilibet subdelegare
potest. H. d. et quotidie allegatur.

Idem Vintoniensi Episcopo.

Quamvis simus multiplicitate negotiorum impliciti, et gravibus
diversisque sollicitudinibus occupati, nos tamen cogit praeter debitum
commune tuae fraternitatis caritas et dilectio, qua personam tuam
diligimus, tuis consultationibus respondere, ne videamur indiscussa
relinquere quae nobis enodanda tua voluit discretio praesentare.
Innotescat itaque sollicitudini tuae, quod iudex a nobis delegatus
causam sibi commissam potest aliis, [uni vel pluribus,] delegare, aut
totam audiendam et terminandam, aut etiam, ut audiant allegationes et
rationes et attestationes recipiant, et sententiam sibi servent, vel ut
horum aliquid tantummodo faciant iuxta voluntatem et beneplacitum
delegantis; quanquam non possit eandem causam alii appellatione
postposita delegare, etsi sibi sit appellatione remota commissa. Si vero
duobus causa committitur; etiam si non apponatur, ut unus sine altero
procedat in ea, nihilominus unus ex ipsis, sive suo coniudici sive alii,
vices suas potest committere in hac parte. [Ceterum etc. cf. c. 3. de
resc. I. 3.]



Delegatus Papae exsequitur sententiam suam, quam exsequi non potest aut
non vult is, cui eam commiserat exsequendam.

Idem Norvicensi Episcopo.

Significasti nobis per literas tuas, quod interdum a iudice delegato
frustra super aliqua causa fertur sententia, quum ordinarius iudex eam
ad mandatum ipsius, nolit exsecutioni mandare, aut aliis resistentibus
effectui mancipare non possit. Super hoc autem Consultationi tuae
taliter respondemus, quod, si iudex ordinarius ad mandatum iudicis
delegati a nobis aut non vult, aut non potest aliis resistentibus
sententiam ab eo latam effectui mancipare, delegatus iudex eam
auctoritate nostra sibi commissam potest exsecutioni mandare, et, si qui
sibi restiterint, eos sententia ecclesiastica coercere. [Si quando etc.
cf. c. sequ.]



Si ordinarius scit, eum non canonice institutum, quem delegatus Papae
mandat in possessionem induci, non resistet violenter, sed precibus
instabit, ut differat, donec Papa consulatur.

Idem.

Si quando vero clerici coram iudice delegato praelatos ecclesiarum super
ecclesiis, quas tenent, in causam traxerint, et coram eodem iudice
transactione vel alio modo ecclesias obtinuerint, in quibus certum sit,
eos institutionem canonicam nullatenus habuisse, nec possessionem etiam
corporalem, ordinarius iudex non debet iudicis delegati mandato
resistere violenter, sed apud ipsum instare debet, ut differat eos in
possessionem mittere, donec nobis rei veritas innotescat.



Post diffinitivam exsecutioni mandatam exspirat delegati iurisdictio.

Idem Brixiensi Episcopo.

In literis, quas tua nobis destinavit fraternitas, quaestiones quasdam
inseruisti, super quibus solutionem tibi a nobis postulasti exhiberi,
quarum siquidem una est, scilicet usque ad quod tempus iudex delegatus
partes suas possit interponere, ut stetur rei iudicatae vel
transactioni? Super quo utique Consultationi tuae taliter respondemus,
quod ex quo iudex delegatus per se, vel per alium, si potuerit,
sententiam exsecutioni mandavit vel mandari praecepit, eius auctoritas
et iurisdictio cessat, quia semel est officio suo functus.



Reo absente non per contumaciam, delegatus datus etiam ad diem, non
restituet actorem, licet possessionem et deiectionem probare volentem.

Idem Abbati sancti Albini.

Consultationibus singalorum ex ministerio susceptae servitutis cogimur
respondere, ut, si quid dubietatis vel quaestionis in mente alicuius
emerserit, ab ecclesia Romana solvatur, quae inter alias disponente
Domino meruit obtinere principatum. Quaesitum est a nobis siquidem,
utrum, si aliquis ecclesia vel possessione qualibet se asseverans absque
iudicio et causa rationabili spoliatum, et a nobis ad iudices literas
obtinuerit, ut infra certum tempus restituatur sibi possessio, si
constiterit iudici, eum esse taliter spoliatum, possessio debeat ei
restitui, quum is, qui tenet ecclesiam vel possessionem, quam ipse
requirit, antequam de literis ipsis aliqua mentio fieret, studiorum vel
peregrinationis, vel alia huiusmodi causa se absentaverit, nec infra
tempus praefixum iudici possit suam praesentiam exhibere? Super quo
utique inquisitioni tuae taliter respondemus, quod nec potest, nec debet
restitutionem habere, quamvis paratus sit coram iudice delegato testibus
idoneis possessionem et deiectionem suam probare, nisi is, qui possidet,
se per contumaciam absentasset. Si autem iudex usque ad reditum eius qui
possidet, terminum prorogaverit, exspirat iurisdictio sua, quia sine
consensu utriusque non licet iudici terminum prorogare aliquatenus
praefixum a delegante. [De cetero etc. cf. c. 19. de iure patr. III. 38.]



Delegatus Papae in causa sibi commissa iurisdictionem habet super
ordinarium et quemcunque maiorem.

Idem Carnotensi Episcopo.

Sane quia nos inprimis consulere voluisti, qualiter a nobis iudex
delegatus episcopum, qui ei non subest, ad aliquid faciendum vel dandum
compellere debeat, quum causam, quae inter episcopum et clericum vel
laicum vertitur, de mandato nostro suscipit terminandam, id Tuae
quaestioni duximus respondendum, quod iudex a nobis delegatus vices
nostras gerit, unde in causa illa superior est, et maior illis, quorum
causam suscepit terminandam. Ideoque, si episcopus vel alia persona,
quae non sit de iurisdictione illius, in causa, quam ei delegamus,
rebellis aut contumax fuerit, secundum qualitatem vel quantitatem facti
poterit vel interdicti vel suspensionis sententia a iudice delegato
compelli ita, quod iudex, secundum negotii qualitatem temperate
procedens, episcopo vel ingressum ecclesiae, vel sacerdotale officium
interdicat, aut etiam terram illius, quae ad iurisdictionem suam
pertinet specialiter, interdicto supponat. [De testibus etc. cf. c. 5.
de test. cog. (2, 14.) in Comp. I.]



Si primus impetravit primam dignitatem in ecclesia vacaturam, secundus
impetravit certam dignitatem ipsius ecclesiae, quum vacaret, et illa
postmodum vacat, debetur primo, et non secundo. H. d. et est notabilis
decisio.

Idem Eboracensi Archiepiscopo et Episcopo Conventrensi.

Ex parte N. capellani nobis innotuit, quod, quum ad te, frater
Conventrensis, nostras literas impetraverit, ut ei archidiaconatum, quem
in ecclesia tua primo vacare contingeret, assignares, R. adversarius
eius alias ad te, frater Eboracensis, literas, sicut dicitur,
impetravit, nulla de prioribus habita mentione, ut, si avunculus suus
archidiaconatum, quem habebat in ecclesia eadem, vellet omnino
dimittere, ipsum ei faceres assignari. Quoniam igitur, si memores
fuissemus, nos pro praedicto N. literas nostras, sicut praediximus,
direxisse, pro adversario eius nullatenus scripsissemus, nolentes
literas nostras, quas pro eodem N. misimus, occasione hac effectu
carere, fraternitati vestrae per apostolica scripta praecipiendo,
mandamus, quatenus praefato N. archidiaconatum ipsius ecclesiae, si
vacat, non obstantibus posterioribus literis assignetis.



Ubi contraria voluntas Papae non apparet, delegatus iuris formam servare
debet, et rationabiles exceptiones admittere. Ioan. Andr.

Idem Eboracensi Archiepiscopo.

Ex parte tua quaesitum est a nobis, utrum, quum causam aliquam sub certa
forma committimus, iudices delegati ita formam sibi commissam debeant
sequi, quod rationabiles exceptiones non admittant? Super quo Quaestioni
tuae taliter respondemus, quod, et si quando iudici delegato expediat
formam sibi statutam servare, debet tamen rationabiles exceptiones
admittere, et in causa iuxta iuris aequitatem procedere, nisi exprimatur
in literis nostris, quod nullae debeant exceptiones admitti. Quod nec
nos, nec antecessores nostros credimus unquam expressisse.



Delegatio facta dignitati, non expresso nomine proprio, transit ad
successorem.

Idem Abbati et Conventui maioris monasterii.

Quoniam abbas Leicestriae, qui prius suscepto mandato nostro partibus
diem ad agendum praefixit, praehabito consilio prudentum, abbatem
Vincestriae de novo substitutum iudici praemortuo, illi mandato nostro
porrecto, quia sub expressis nominibus locorum et non personarum
commissio literarum a nobis emanavit, sibi socium in causae cognitione
adiunxit, ideo nos sententiam illorum, sicut est iusta, ratam et firmam
habemus.



Si quaestionem de iure praesentandi Papa delegat appellatione remota, et
sub ea forma, ut delegatus ad praesentationem eius, ad quem viderit
pertinere, ordinet ecclesiam, per hoc non habet instituere, sed
pronunciare, et is, ad quem pertinet, instituet; et si iuri suo
detrahitur, licite appellat.

Idem.

Super eo vero, quod subiungere voluisti, si, de praesentatione
presbyteri inter aliquos quaestione suborta, causam contigerit delegari
alicui sub hac forma, ut, si constiterit ius, de quo agitur, ad partem
alterutram pertinere, ad praesentationem eiusdem de persona idonea
ordinet ecclesiam appellatione remota, an liceat delegato iudici, inscio
dioecesano episcopo, vel archidiacono vel archipresbytero reclamante,
praesentatum sibi clericum in possessionem ecclesiae mittere, praesertim
si ignotus fuerit praesentatus, aut minus idoneus, et an, si
archipresbyter, vel archidiaconus, vel episcopus, ad quem institutio
pertinet, appellaverit, eorum sit appellationibus deferendum, hoc tuam
volumus discretionem tenere, quod, licet quaestionem, quae de
praesentatione vertitur, appellatione remota committamus alicui
terminandam, non tamen est nostrae intentionis dioecesano episcopo,
archidiacono vel archipresbytero, praeiudicium generare. Ideoque
praesentandus est illi, qui instituendus fuerit. Et tenebit eorum
appellatio, si videntes iuri suo detrahi duxerint appellandum, quia non
illis, sed partibus, inter quas causa commissa est, appellationis
remedium est sublatum. [Ecclesiis autem etc. cf. c. 9. de cens. III. 39.]



Si causa simpliciter est delegata duobus, sententia unius non tenet.

Idem.

Causam matrimonii, quae inter I. mulierem, et Blanchacium agitari
dignoscitur, venerabilibus fratribus nostris Furolienensi et Vapicenensi
episcopis nos meminimus commisisse, quibus utique in unum convenientibus
et eam mulierem, sicut accepimus, viro restitui mandantibus, vir
mulierem cruciatibus et flagellis adeo affecit, quod invita et coacta
inter se et virum suum confessa est parentelam. Sicque factum est, quod
ad iudicium unius eorum dimisit eandem, quae quinque filios ex eo
dicitur genuisse, et XIV. annis secum sine aliqua quaestione
permansisse. Unde quoniam matrimonium in ecclesia Dei adeo magnum
sacramentum comprobatur, quod sine rationabili et evidenti causa
dissolvi non debet, praesertim quum non ab homine, sed a Deo sit
institutam, Discretioni vestrae per apostolica scripta mandamus,
quatenus huius rei veritatem diligenter et subtiliter inquiratis, et, si
inveneritis, quod praefatus B. dictam I. ad iudicium solummodo alterius
praedictorum episcoporum a se separasset, quia, quum causa duobus
committitur, sententia unius non tenet, ipsum, ut eandem mulierem sicut
uxorem suam appellatione remota benigne recipiat et maritali affectione
pertractet, monitione praemissa cogatis. Quod si facere forte
contempserit, eum et superinductam appellatione cessante
excommunicationis vinculo adstringatis. Si qui tamen apparuerint, qui,
postquam ab eo recepta fuerit, matrimonium ipsorum velint et legitime
possint impetere, partibus ante vos convocatis causam audiatis, et eam
appellatione remota fine canonico terminetis, illa maturitate et
circumspectione adhibita, quae in toto negotio convenit adhiberi.



Delegatus, qui est dominus impetrantis, recusari potest.

Idem Oxonensi et Vintoniensi Episcopis et Abbati Herfordensi.

Causam, quae inter nobiles viros F. et R. de Ardenna, quondam filium
Agathae, de nativitate Agathae vertitur, vobis, fratres episcopi, et
venerabili fratri nostro Londonensi episcopo sub certa forma commisimus
terminandam. Verum quoniam idem F. de Ardenna praefatum Londonensem
episcopum omnino habebat suspectum, pro eo, quod dominus est praedicti
R., ispsum amovendum, et te, fili abbas, loco ipsius duximus
subrogandum. Per apostolica itaque scripta vobis mandamus atque
praecipimus, quatenus de nativitate praedictae A. rei veritatem
subtiliter inquiratis, et si etc. [cf. c. 4. qui filii IV. 17., c. 3. de
dol. et cont. II. 14.]



A subdelegato delegati Papae, qui subdelegavit non in totum, non ad
Papam, sed ad ipsum delegatum appellari debet.

Idem.

Quum te consulente postulas edoceri, utrum ad te pertineat, sententiam
in causis, quam iudices in tua provincia delegati a nobis protulerunt,
confirmare, licet de causis [ipsis] nil in tua praesentia sit tractatum,
consultationi tuae praesentibus literis respondemus, quod sententiam
ipsam non teneris, nisi volueris, confirmare; sed id tibi ex officii
debito noveris imminere, ut, si ad mandatum illorum iudicum sententia
non possit exsecutioni mandari, eis praestes auxilium et favorem, et
ipsam, si noveris eam rationabiliter latam, poteris confirmare. Item Si
super causa, quae tibi ex nostra delegatione committitur, a personis
ecclesiasticis, una vel pluribus, quibus ut [interim] parcas laboribus
partium et expensis, cognitionem ipsius causae et testium examinationem
sententia tibi reservata committis, appellatio fuerit interposita,
huiusmodi appellationis intuitu causam ipsam indiffinitam relinquere non
teneris.



Morte delegantis non exspirat iurisdictio delegati, coram quo lis erat
contestata.

Lucius III. Cantuariensi Archiepiscopo et eius Suffraganeis.

Relatum est [ex parte vestra, quod licet in commissionibus a sanctae
recordationis Alexandro P. III. praedecessore nostro factis fuerit
appellationis remedium remotum, altera tamen partium, sive lis fuerit
contestata sive non, exspirasse mandatum morte mandatoris allegat,
ideoque negotiis omnibus postpositis in suspenso mandatum apostolicum
exspectatis.] Nos itaque consultationi vestrae [praesentium auctoritate]
respondemus, quod, si lis fuerit ante praedecessoris nostri obitum
contestata, mandatum morte mandatoris nullatenus exspiravit. Si vero
ante litis contestationem decessit, non est in eo casu a iudicibus, quos
delegaverat, ex delegatione huiusmodi procedendum. Poterit ergo in eo
casu appellatione cessante procedi, in quo ante mortem mandatoris lis
fuerit per narrationem et responsionem contestata. Ubi autem mors
mandatoris litis contestationem praecessit, penitus subsistat, sive
fuerit, sive non fuerit appellationis obstaculum interiectum. Datum
Veronae VI. Kal. Iul.



Si delegatus citavit ante mortem delegantis, perpetuata est eius
iurisdictio. Et appellationi renunciat qui coram iudice, a quo
appellavit, litem prosequitur.

Urban III.

Gratum gerimus et acceptum, quod in negotiis vestrae discretioni
commissis debitam curam impenditis, et in his, quae dubitationem
faciunt, pro gravitate vestri officii censuram sedis apostolicae
postulatis. Sane consuluit nos devotio vestra, an ante obitum
delegantis, proposito citationis edicto, lite vero post mortem
[delegantis] contestata, nihilominus debeat in causa procedere iudex
delegatus; et utrum is intelligatur appellationi renunciasse, qui ea
interposita ad producendos testes inducias postulavit, et demum
productioni et allegationi renuncians, attestationes petiit solenniter
publicari, sicut hoc totum circa decessum bonae memoriae praedecessoris
nostri Lucii Papae, qui vos iudices delegaverat, sub examine vestro
asseritis contigisse. Nos autem inquisitioni tuae taliter respondemus,
quod, quum in casu priori citatione facta negotium sit quasi coeptum, et
maxime, si delegatus non sit certus de obitu delegantis, potest et debet
in causa procedi, tenebitque quod iustitia fuerit praevia iudiciali
tramite diffinitum. In secundo vero casu videtur ab appellatione
recessum, si secundum ea, quae praemissa sunt, eum, qui appellaverit,
constiterit processisse.



Si causa committitur tribus delegatis cum clausula: "quod si non omnes
etc.," priusquam appareat de impotentia tertii, duo procedere non
possunt, et, si procedunt, nihil agunt. Hoc dicit, usque ad  Adiicimus.
ñ Clausula: "si non omnes poteritis," sub impotentia includit
voluntatem quoad purificandam iurisdictionem coniudicum. Idem in duobus
datis cum clausula: "quod si ambo." H. d. usque ad  Sexta. ñ Si
reus coram delegato obiicit excommunicationem actori, quam non probat
infra tempus debitum, auditur actor. Si vero probat, delegatus absolvet
actorem, si excommunicatus est propter causam sibi commissam. Si propter
aliam, ad excommunicatorem suum illum remittet. Qui si non vult eum
absolvere, delegatus Papae eum absolvet, nisi sit de casibus Papae
reservatis. Hoc dicit. ñ Absolutus a delegato super causa, pro qua
fuerat excommunicatus, coram excommunicatore parebit, seu respondebit
super illa causa, nisi sit alteri delegata, et, si excommunicator
malitiose distulerit, delegatus, qui absolvit, cognoscet. Hoc dic.

Coelestinus III.

Prudentiam tuam: (Et infra: [cf. c. un. de mut. pet. II. 4.]) Quinto
insuper loco supplicas informari, utrum, quum tribus vel pluribus causa
committitur ita, quod si omnes interesse nequiverint, duo eam
nihilominus exsequantur, si reus a duobus tantum fuerit convocatus,
venire necessario teneatur; et si citatus fuerit a duobus tantum seu a
pluribus, [et] coram duobus comparuerit, tertio aut ulteriori nec
veniente per se, vel per literas, ut solet fieri excusante, an duo
praesentes in causa possint procedere, et eam definire et sententiae
calculo terminare? In hoc casu taliter respondemus, quod, quum aliquis
delegatorum iudicium per certum nuncium vel excusatorem literatorie
destinatum non ostenderit, se interesse non posse, vel alias de eodem
canonice constare non poterit, residui procedere ad causae cognitionem
non debent. Quodsi processerint, nihil reputabuntur egisse; illa quippe
fuit antiqua sedis apostolicae provisio, ut huiusmodi causarum
recognitiones [et decisiones] duobus quam uni, tribus quam duobus
libentius delegaret, quum, sicut sacri canones attestantur, integrum sit
iudicium, quod plurimorum sententiis confirmatur. Mandati siquidem
excedere fines probaretur, si quis citra formam rescripti accepti
praesumeret iudicare. Adiicimus etiam, quod, ubi fuerit in
commissione appositum, ut, si omnes interesse nequiverint, duo eam
nihilominus exsequantur, et si aliquis ex ipsis, quum possit, noluerit
interesse, duo nihilominus in causa procedant, licet ille tertius
gravissime sit arguendus pro eo, quod mandatum apostolicum exsequi
subterfugiat aut contemnat. Idem quoque per omnia dicimus observandum in
causa, quae committitur duobus, eo apposito, ut, si ambo interesse
nequiverint, alter nihilominus exsequatur. Sexta nobis proposita ex
parte tua quaestio continebat, quod, quum aliquibus iudicibus causa
committitur, et quandoque contingit, quod reus actori obiicit, quod
stare non potest in iudicio, utpote vinculo excommunicationis
adstrictus, si reus non velit statim eum probare excommunicatum, sive
non possit, an actor nihilominus audiri debeat, donec super eo, quod
obiicitur, rei veritas fuerit patefacta et enodata? Hanc dubitationem
taliter removemus, quod, si ille, qui tale quid obiicit, statim vel
infra terminum competentem non probaverit legitime quod intendit, actor
permitti debet, ut sine offendiculo quolibet audiatur. Ceterum, si vel
ex confessione actoris, vel alio quolibet modo legitime constiterit esse
actorem vinculo excommunicationis adstrictum, a iudicibus delegatis
legitime secundum formam ecclesiae valet absolvi, ita [tamen] ut, si
propter aliam iustam causam et evidentem ab ordinario iudice vel
delegato excommunicatus fuerit, ad excommunicatorem debet absolvendus
remitti. Qui si malitiam adhibuerit, delegati iudices id ritu
ecclesiastico libere exsequantur, dummodo non sit tale genus
excommunicationis illius [criminis] cuius duntaxat absolutio sedi
apostolicae reservetur; explorati quidem iuris exsistit, ut delegatis
iudicibus, quibus principale committitur, et accessorium committatur. 
Si vero ab his fuerit, praestito scilicet iuramento, quod stabit
mandato ecclesiae, absolutus, rursus interrogas [edoceri] an coram
eisdem delegatis iudicibus, vel coram ordinano, a quo excommunicatus
exstitit, teneatur super eadem causa, pro qua excommunicatus fuerat,
respondere, et quorum debeat iudicio vel mandato stare? In quo quidem
casu taliter respondemus, quod coram ipsis excommunicatoribus super illa
causa, pro qua fuerat excommunicatus, stare debet, et eorum servare
mandatum, nisi specialiter fuerit illud negotium aliis iudicibus a sede
apostolica delegatum. Quod si excommunicatores malitiose distulerint,
tunc delegati eandem iurisdictionem, quam in principali, et in
accessorio exercebunt. [Dat. Lat. XV. Kal. Iul. Pont. nost. Ao. III. 1193.]



Si causa simpliciter delegatur tribus, duo sine subdelegatione tertii
procedere non possunt. Quod si fecerint, ab eis poterit appellari. Idem,
si sunt dati cum clausula: "quod si non omnes." Non enim valet processus
duorum tertio inconsulto. Hoc dicit comprehendendo utrumque intellectum.

Innocentius III. Rheginensi Archiepiscopo et Episcopo Cephadulensi.

Quum causa, quae vertitur inter venerabiles fratres nostros Montis
regalis et Rossanensem archiepiscopos super quibusdam decimis,
venerabilibus fratribus nostris Panormitano et Capuano archiepiscopis,
et tibi, frater Rheginensis, commissa fuisset a nobis fine debito
terminanda, praedictus archiepiscopus Montis regalis, sicut ex literis
eius accepimus, ad primam praedictorum Panormitani et Capuani
archiepiscoporum citationem accessit. In quorum praesentia constitutus
excipiendo proposuit, quod pro duabus causis eorum non deberet stare
iudicio, tum videlicet, quia ipsa causa tribus fuerat iudicibus
delegata, et idem ab illis duobus tantum, te, frater Rheginensis,
praesente inconsulto et inscio, nec vices tuas eis super hoc
committente, ad iudicium fuerat evocatus, tum etiam, quia ante ipsorum
citationem et notitiam literarum, pro eadem causa nuncium suum ad
apostolicam sedem transmiserat, in quo decretalem felicis memoriae
Alexandri Papae III. praedecessoris nostri sibi affirmabat apertius
suffragari. At vero iidem archiepiscopi exceptiones ipsius nolentes
admittere, contra eum, ut responderet, interlocutoriam sententiam
protulerunt, propter quod idem archiepiscopus, sentiens se gravari, ad
sedem apostolicam appellavit. Nos igitur praedictorum inquisitionem et
decisionem canonicam vestrae discretionis examini committentes,
Fraternitati vestrae per apostolica scripta mandamus, quatenus, vocatis
ad praesentiam vestram, qui fuerint evocandi, et inquisita super
praemissis diligentius veritate, si vobis constiterit, praedictos
archiepiscopos exceptiones praedictas nullatenus admisisse, non obstante
eo, quod per ipsos factum est, decimas ipsas, quibus praedictus Montis
regalis archiepiscopus se, postquam nuncius suus propter hoc ad sedem
apostolicam accesserat, asserit spoliatum, praecipue quum easdem tam
sibi, quam ecclesiae suae a sede apostolica fuisse asserat confirmatas,
sive per laicalem potentiam, sive etiam per eosdem iudices factum sit,
cum fructibus inde perceptis sublato cuiuslibet contradictionis et
appellationis obstaculo restitui faciatis, audientes postmodum, quantum
de iure poteritis, quicquid fuerit quaestionis, et appellatione remota
fine debito decidentes. [Dat. Lat. Kal. Nov. 1198.]



Si duo sunt delegati cum clausula: "quod si ambo etc.," uno recusato
alter solus procedere potest, nec tenet processus, si cum recusato
procedat.

Idem Conventui de Conchis.

Quum super abbatia monasterii vestri inter vos et S. quondam abbatem
vestrum fuisset quaestio diutius agitata, [partibus tandem ad nostram
praesentiam accedentibus dilectum filium nostrum H. sancti Eustachii
diaconum cardinalem dedimus auditorem, in cuius praesentia pro ipso S.
taliter fuit allegatum, quod, quum dilectus filius noster I. tit. S.
Pudentianae presbyter cardinalis, tunc apostolicae sedis legatus,
intrasset Normanniam, et super statu ipsius abbatiae cum abbate ac
fratribus inquisitionem habuerit diligentem, nihil reprehensione dignum
invenit ibidem; sicut ex literis bonae memoriae C. Papae praedecessoris
nostri evidenter apparet, quibus ipsius cardinalis confessio est
inserta. Eo vero postmodum ab ipso monasterio recedente, literae ipsius
ad dilectos filios Troarnensem abbatem et priorem S. Barbarae
fraudulenter obtentae fuerunt super inquisitione abbatis et totius
monasterii facienda, nulla data inquisitoribus potestate in abbatem
aliquid statuendi, quemadmodum ex testimonio eiusdem cardinalis
colligitur evidenter. Praedictis ergo inquisitoribus accedentibus ad
monasterium memoratum, et volentibus fines mandati excedere in facienda
inquisitione iuris ordine non servato, idem abbas, antequam inquisitio
sortiretur effectum, sedem apostolicam appellavit, et quamvis iter
arripuisset ad Romanam ecclesiam veniendi, dicti tamen inquisitores, nec
appellationi rationabiliter interpositae, neque ipsius absentiae vel
excusationibus aliquibus deferentes, destitutionis in eum sententiam
contra iuris ordinem promulgarunt, licet non pronunciandi potestas eis
esset concessa, sicut ex multorum praelatorum literis liquido
declaratur. Memorato igitur abbate ad dicti praedecessoris nostri
praesentiam accedente, postquam de inordinata destitutione sua eum
reddidit certiorem, omnibus irritatis quae contra iuris ordinem a dictis
inquisitoribus fuerant ordinata, eundem abbatem sententia sua restituit,
exsecutione sola venerabili fratri nostro episcopo et dilectis filiis L.
et H. archidiaconis Ebroicensibus demandata. Die vero a solo episcopo
partibus assignata, et ad terminum utraque partium veniente, quum
exspectaret abbas restitutionem fieri sibi secundum apostolici mandati
tenorem, eam non potuit obtinere; quin potius precibus, minis et
terroribus eum episcopus inducere laboravit, ut in ipsum, non super
restitutione facienda, quod erat principale negotium, compromitteret,
sed super exsecutione tantummodo differenda. Et quoniam pars adversa cum
armis illuc accesserat et multitudine armatorum, factum est, quod in
dictum episcopum, sicut praemissum est, compromisit, fide in manu ipsius
praestita, et restitutionis literis depositis apud eum, non tradendis
parti adversae, sed diligenter servandis, et restituendis sibi tempore
opportuno. Ipse vero episcopus contra id, quod promiserat, venire non
metuens, adversariis abbatis literas restituit memoratas, sicque
compromisso ex parte ipsius episcopi et adversariorum pariter violato,
monachi bonae memoriae Melioris tit. SS. Iohannis et Pauli presbyteri
cardinalis, tunc apostolicae sedis legati, praesentiam adeuntes, ad I.
quondam Rothomagensem decanum super gravamine compromissi commissionis
literas impetrarunt, ad cuius primam citationem monachus a dicto abbate
transmissus captus fuit ab adversariis, et vinculis ferreis mancipatus;
ad secundam vero citationem idem abbas accedens, per impressionem
coactus fuit compromittere in decanum, non super abbatia, de qua sub eo
nulla quaestio vertebatur, sed pro quibusdam bladi reditibus minuendis.
Parte autem altera super compromisso servando fidem, sicut convenerat,
non servante, dictum S. iterum oportuit ad sedem apostolicam laborare,
ubi a nobis tam super principali quam incidenti etiam quaestione] demum
super ea ad Lesionensem episcopum et abbatem de Becco nostrae fuerant
literae destinatae, [ut super his, quae nobis fuerant intimata,
studerent elicere veritatem, et statuerent quod secundum Deum viderent
rationabiliter statuendum, iuris ordine per omnia observato, ita quod
alter sine altero adesse nolente vel etiam non valente mandatum
apostolicum adimpleret, mentione facta in literis ipsis de fide
violenter, sicut idem S. asserebat, extorta, et non super monasterio
abiurando, sed restitutione, ut dictum est, tantummodo differenda: ne,
his omissis, tacita veritate commissio videretur obtenta. Partibus vero
coram delegatis iudicibus constitutis, pars illius, quem dixit intrusum,
praefatum episcopum duabus de causis sibi dixit esse suspectum; tum quia
super ecclesia quandam causam habebat cum monasterio memorato; tum
etiam, quia ipsum a Romana curia redeuntem ad pacis osculum non admisit,
unde neque coram illis, neque coram illorum altero iuri stare voluit,
quamvis nihil diceret in abbatem, sed appellans frustratonrie se
contumaciter absentavi. Verum dicti exsecutores appellationi, quae nulla
fuerat, minime deferentes, habito multorum prudentium virorum consilio,
sententiam a dicto praedecessore nostro prolatam exsecutioni mandarunt,
restituentes praedicto S. abbatiam, et praefato intruso perpetuum
silentium imponentes. Quumque ad eorum ex parte apostolica iussionem
dioecesanus episcopus saepius requisitus ipsum S. in corporalem
possessionem inducere recusaret, id exsequendum quibusdam diaconibus
mundaverunt, qui nedum quod admissi fuerunt, verum per monachos et
fautores eorum afflicti verberibus, carcerali sunt custodiae mancipati.
Quapropter in intrusum, monachos et fautores eorum a delegatis fuit
secundum apostolici mandati tenorem excommunicationis sententia
promulgata. Sed ob hoc intrusus et monachi non dimiserunt divina officia
celebrare; qui etiam ipso intruso defuncto alium excommunicatum eligere
praesumpserunt, sicut ex delegatorum literis perpenditur evidenter.
Quumque nec sic possent ad frugem melioris vitae reduci, saepedictus S.
iter arripuit ad sedem apostolicam veniendi. Sed praevenientes eum
nuncii monachorum, de benedictionis munere illi quem elegerant
impendendo fraudulenter literas impetrarunt, quas ad partes suas
miserunt festinantius quam deberent. Petebat itaque dictus S. monachos
ipsos (qui cuidam praedecessorum suorum amputare linguam et oculos
eruere praesumpserunt, in alium sedentem ad mensam cum gladiis et
fustibus impetum facientes, alium solum in ecclesia dimittentes missam
celebrare paratum) animadversione condigna puniri, et possessionem
abbatiae plenarie sibi restitui, sicut a dicto praedecessore nostro
statutum fuerat et a delegatis postea iudicibus ordinatum, intruso, qui
post latam in eum sententiam excommunicationis assumptus fuerat, per
silentium perpetuum condemnato. Ceterum pro vobis ita fuit propositum ex
adverso, quod, quum praefatus I. cardinalis in partibus illis legationis
officio fungeretur, et causam ipsam super dilapidatione ipsius S. et
incontinentia pariter praefatis abbati Troarnensi et priori sanctae
Barbarae commiserit terminandam, ipsi cognita veritate, et ordine iuris
per omnia observato, in eum depositionis sententiam protulerunt, quae a
dicto praedecessore nostro fuit postea confirmata. Ipse autem S. eidem
praedecessori nostro, quod abbatia ipsa iniuste spoliatus fuerit,
intimavit; praefato cardinali etiam asserente, non fuisse intentionis
suae, quod ad depositionem abbatis procederent iudices delegati, quamvis
et hoc esset eis commissum, sicut in eorundem literis reperitur. Unde
saepedictus praedecessor noster eum non restituit altera parte absente,
sed restituendum mandavit episcopo et archidiacono memoratis, quia
tacitum eis fuerat, quod praefatus cardinalis dictis abbati et priori
deponendi etiam concesserit facultatem. Convenientibus igitur partibus
ad diem et locum sibi a delegatis sedis apostolicae assignatum, dictus
S. in manu episcopi, quod eius super causa ipsa staret arbitrio, fide
data firmavit, qui partes ipsas, ut ad ea, quae pacis sunt, intenderent,
monuit diligenter; inter quas talis compositio intercessit, ut dictus S.
in perpetuum cederet abbatiae. Quam cessionem ratam delegati iudices
habuerunt, et idem S. (sicut in delegatorum literis continetur)
iuramento firmavit, se illam firmiter servaturum. Et quum super
restitutione sua duplices literas eiusdem prorsus continentiae
impetrasset, facta compositione, quam saepedictus praedecessor noster
postea confirmavit, alteras resignavit, alteras retinuit fraudulenter.
Processu vero temporis compositione ab eo aliquamdiu observata, per iam
dictum Meliorem cardinalem quondam Rothomagensi decano eandem fecit
causam committi, fuitque in eius praesentia et venerabilis fratris
nostri Rothomagensis archiepiscopi prima compositio innovata, ubi
praefatus S. abbatiam denuo abiuravit, et quod compositionem ipsam
deinceps observaret, corporaliter praestitit iuramentum, sicut in ipsius
Rothomagensis archiepiscopi literis continetur, et multis posset
testibus approbari. Fuerunt autem ista coram Rothomagensi facta ea
praecipue ratione, quoniam prioratus, quem ipse S. debuit obtinere, in
Rothomagensi erat dioecesi constitutus, quem quum per biennium detinens,
inhoneste vivendo fere omnia consumpsisset, ad alia bona monasterii se
violenter extendit. Et tandem ad praesentiam nostram accedens, et
quaedam de praemissis exprimens, alia vero reticens, ad praefatos
Lexoviensem episcopum et abbatem Vallis Richerii nostras literas
reportavit, ut diligenter inquirerent de omnibus veritatem, et
statuerent quod iustitia postularet. Ipsi vero partibus ad se citatis,
quamvis episcopos pro memoratis causis, et quoniam R. abbati respondit,
quod, si posset, sibi noceret, esset alteri parti suspectus, et ab eo
fuerit recusatus, velletque coram coniudice, qui suspectus non erat, vel
coram arbitris electis a partibus id probare, dicto abbate Vallis
Richerii admittere hoc nolente, ante ingressum causae fuit ab illis
duobus postmodum appellatum, ipsi nihilominus eundem S. restituendum
sententialiter decreverunt, adversario eius super abbatia perpetuum
silentium imponentes. Quum igitur quae praemissa sunt et alia quaedam
praedictus cardinalis nobis et fratribus nostris prudenter et fideliter
retulisset, quia constitit nobis per literas iudicum praedictorum
episcopi et archidiaconi Ebroicensis, quibus super restitutione ipsius
S. a dicto praedecessore nostro fuerat causa commissa, de utriusque
partis assensu compositionem sub eo tenore factam fuisse, quod prioratus
S. Stephani cum omnibus pertinentiis suis et alia quaedam sibi concessa
fuerunt, dum viveret, possidenda, et ipse a lite spontanea voluntate
recessit, et instrumenta sua fracto sigillo, quo usus fuerat, in manibus
eorundem iudicum resignavit, et quod abbatiam abiuraverit memoratam, ex
literis iam dicti Rothomagensis archiepiscopi perpendimus evidenter:
nolentes per nos, qui punimus periuria, viam periuriis aperiri, quum et
ipse recipiendo compositionem huiusmodi renunciaverit abbatiae,
communicato fratrum nostrorum consilio ab impetitione ipsius S. vos et
monasterium vestrum absolvimus, perpetuum ei super quaestione ipsa
silentium imponentes; non obstante quod factum est ab ultimis delegatis,
quum ex his appareat evidenter, ipsos, (ut de aliis taceamus) si eis de
praemissis constitit, minus legitime processisse, restituentes illum,
qui non habebat ius aliquod repetendi. Et] Quamvis solus abbas, antequam
appellaretur ab eo, iuxta formam literarum nostrarum procedere
potuisset, quia tamen pro eo, quod cum ipso episcopo interlocutus est,
appellationem prius ab eodem episcopo interpositam non tenuisse, de iure
sine ipso, quum posset et nollet negotio interesse, per consequentiam
confessus est, se non posse mandatum apostolicum adimplere, nec suae
intentionis exstitit, ut sine coniudice suo aliquid diffiniret, et cum
eo, qui iam iudex esse desierat, aliquid super praedicto negotio rite
disponere non valebat, voluntate ac potestate sibi mutuo adversantibus,
quum noluerit quod potuerit, et quod voluerit adimplere nequiverit, quod
a duobus factum fuerat effectum non potuit de iure obtinere. Nulli ergo
etc. Dat. Lat. Id. Apr. [1199.]



Si iurisdictio delegati exspirat in termino peremptorio, quem partibus
assignavit, post congruam horam peremptorii iudex non exspectabit
contumacem. Si non exspirat, potest exspectare in diem alteram, et
iterum citare, si vult.

Idem Archiepiscopo Toletano.

Consuluit nos tua fraternitas, utrum, quum ad recipiendos testes
depositiones publicandas eorum, vel sententiam proferendam peremptorie
citas partes, et earum altera se absentat contumaciter die data, an
circa ultimam saltem partem diei tibi sit in negotio procedendum, vel in
diem exspectandum potius subsequentem; et, si exspectaveris, utrum
contumax iterum sit citandus, quum non fuerit die partibus assignata
processum? Nos autem credimus, distinguendum, utrum iurisdictio duret
post terminum peremptorium, an exspiret in illo. Si durat, in diem
alteram aequitate suadente poteris exspectare, nec erit pars contumax
peremptorio elapso citanda, nisi gratiam fecerit ei benignitas
iudicantis. Si autem exspiret, nisi partes, maxime quum id noverint, se
tibi praesentaverint ea hora, qua congrue possis procedere ad
exsequendum id, propter quod eis legitime terminum peremptorium
assignasti, ex tunc exsequi poteris quod intendis, ne frustra iudicialis
instantia evanescat. Ne vero iudicium ecclesiasticum exerceatur in
tenebris, quia iuxta testimonium Veritatis qui male agit odit lucem,
licet etiam secundum consuetudinem et constitutiones legitimas more
Romano dies a medietate noctis incipiat, et in medio noctis desinat
subsequentis, unde quod in duabus dimidiatis noctibus agitur, perinde
sanxit habendum legalis auctoritas, ac si qualibet parte lucis agatur,
nos tamen eam procedendi horam congruam intelligimus, ex qua possis ante
noctis tenebras perficere, quod incumbit. Porro discretus iudex in
assignatione peremptorii non debet iurisdictionem suam nisi necessitas
exigat, adeo coarctare.



Ex nova causa removetur delegatus, etiam post litem contestatam, et
alius subrogatur.

Idem Abbati de Bordellia et Priori sancti Sepulcri.

Insinuante dilecto filio R. rectore ecclesiae sancti Saldati ad
audientiam nostram pervenit, quod, quum olim causam, quae super iure
parochiali inter ipsum et T. rectorem capellae sancti Ioannis de
Glovernia Vigorniensis dioecesis vertebatur, venerabili fratri nostro
Vigoriensi episcopo et coniudicibus suis a nobis obtinuerit delegari,
postmodum, licet fuerit in eadem quaestione processum, tractu temporis
ante, quam ad diffinitivae sententiae calculum veniretur, idem episcopus
dictum R. in suum, familiarem admisit, sine quo alii coniudices,
secundum quod in nostris literis mandabatur, in causa procedere non
valebant, et alter ipsorum coniudicum officialis est episcopi
supradicti, propter quod adversae parti poterat suspectus haberi. Unde,
quum ex causa huiusmodi tam episcopus quam officialis praedictus, utpote
quos idem R. in iudices postularat, et ipse familiaris eorum postmodum
est effectus, ab adversa parte possent merito recusari, decisionem
ipsius causae vestrae petiit discretioni committi. Quocirca discretioni
vestrae per apostolica scripta mandamus, quatenus, si est ita, nisi
postquam familiaris eius est effectus, litigare consenserit coram illo,
in causa ipsa, secundum priorum continentiam literarum, ratione praevia,
remoto appellationis obstaculo procedatis; alioquin partes ad priorum
iudicum revertantur examen. [Quodsi non omnes etc. Dat. VI. Kal. Febr.
]



Delegatus Papae sententiam suam exsequi potest usque ad integrum annum.
H. d. et est casus singularis.

Idem Priori sancti Fridiani.

Quaerenti quid per censuram ecclesiasticam (Et infra: [cf. c. 20. de
verb. sign. V. 40.]) Si vero delegatus a nobis excommunicet illum, qui
rei iudicatae parere contemnit, licet aliquibus videatur, quod suo sit
functus officio, ut ulterius non habeat ex delegata sibi iurisdictione
processum, alii autem dicant, quod iurisdictio eius duret donec
sententiae pareatur, ut interim absolvere possit parere volentem: nos
tamen per aequitatis semitam incedentes praesentium auctoritate
statuimus, ut delegatus a nobis non solum usque ad quadrimestre tempus,
quod ad solvendum debitum a lege reo conceditur, sed usque ad integrum
annum iurisdictionem sibi commissam ad exsequendum sententiam valeat
exercere, sicut observatur in illo, qui ante litis contestationem
contumax invenitur.



Delegatus Papae potest principium, medium et finem causae coniunctim et
divisim subdelegare. H. d. usque ad  Verum. ñ A subdelegato cum
iurisdictione appellari potest; secus si sine iurisdictione, nisi modum
excedat. Tunc enim potest recusari, nisi datus sit de partium consensu.
Abbas. ñ A subdelegato non in totum appellatur ad subdelegantem,
non autem ad primum delegantem; secus si in totum. H. d. usque ad  Quem
vero. ñ Auditor datus sine partium consensu, recusari potest ut
suspectus, non tamen sine causa. Abbas. ñ Si unus ex duobus
delegatis principis cum clausula: "appellatione remota" subdelegat
alteri acceptanti, non potest acceptans subdelegare, nec appellatione
remota procedere, quod tamen ante acceptationem poterat. Et si ab isto
fuerit appellandum, appellabitur ad Papam; etiamsi fuerit subdelegatus
non in totum. Hoc dicit secundum veriorem intellectum. ñ Si
delegatus Papae subdelegat non in totum, pars a subdelegato non poterit
appellare, ex eo, quod datus sit sine suo consensu; potest tamen
recusari in ostendendo causam iustam coram delegato, et tunc delegatus
diffiniet; a quo, etiamsi voluerit recusationem admittere, appellatur ad
Papam. H. d.

Idem Cantuariensi Archiepiscopo.

Super quaestionum articulis, de quibus nos consulere voluisti
fraternitati tuae taliter respondemus, quod per constitutionem nostram
consultationi bonae memoriae Alexandri Papae III. praedecessoris nostri
nullatenus derogatur, sed illa per istam exponitur, immo in ista verius
quae in illa fuerant praetermissa supplentur. Ipse namque respondit,
quod, si super causa, quae alicui ex apostolica delegatione committitur,
a personis ecclesiasticis una vel pluribus, quibus delegatus, ut parcat
laboribus partium et expensis, causae cognitionem ipsius et testium
examinationes sententia sibi reservata committit, appellatio fuerit
interposita, huiusmodi appellationis intuitu causam indefinitam
relinquere non tenetur. Nos autem statuimus, quod, licet is, cui causa
committitur remota appellatione, non possit eam aliis sine provocationis
obstaculo delegare, si tamen delegatus a nobis vel iudex quicunque non
tam cognitorem, quam exsecutorem ad aliquem certum articulum quempiam
deputaverit, ab eo, nisi modum excedat, non liceat appellari, dummodo de
partium deputetur vel recipiatur assensu. Quod si delegatus a nobis vel
litis exordium, vel causae finem, nedum totum negotium ei duxerit
committendum, ab ipso tanquam a iudice licite provocetur, quum et lis
ante iudicem debeat contestari, et causa per iudicem diffiniri.
Intentionis igitur nostrae fuit, sicut et tenore constitutionis
praemissae potest liquido deprehendi, quod et, ut iudicialis auctoritas
liberius valeat exerceri, delegatus a nobis licite possit et principium,
et finem, et medium causae sibi commissae, non solum coniunctim, sed
etiam divisim alii delegare, non obstante, quod dicitur, quod iudex
debet cognoscere per se ipsum in principio, et in medio, et in fine,
quum ante, quam ferat sententiam, universa, quae acta sunt in iudicio,
investigare debeat diligenter. Verum quum totam causam committit
alicui, vel principium aut finem ipsius, ab eo tanquam a iudice potest
licite provocari. Quum autem alicui medium tantum committit, ab ipso
tanquam ab auditore provocari non potest, nisi mandati fines excedat,
vel merito sit suspectus. Unde ne valeat recusari, provide statuimus, ut
de partium detur vel recipiatur assensu. Porro quum delegatus a
nobis iurisdictionem suam in alium transfert totam, si fuerit
appellandum, non ad eum, sed ad nos appellari debebit. Quum autem sibi
aliquid de iurisdictione reservat, si causa sit ei appellatione remota
commissa, non ad nos, sed ad eum poterit de iure appellari. Unde si
forsan appellaretur ab eo, cui medium causae committitur, sive cognitor
aut exsecutor dicatur, vel, quod melius est, auditor, pro eo, quod vel
mandati fines excedat, vel merito sit suspectus, nihilominus tamen
delegatus a nobis iuxta consultationem praemissam causam poterit
diffinire, ut parcatur laboribus partium et expensis. Eum vero,
Quem delegatus a nobis deputaverit auditorem, neutra partium poterit
recusare, nisi coram eo iustam recusationis causam ostendat. Si
vero duo sunt a principe delegati, et unus committit vices suas alteri,
ille non potest, nec debet appellatione remota procedere, nec causam
alii delegare, quamvis in commissione facta duobus contineatur
expressim, ut appellatione remota alter possit procedere sine reliquo,
si non possunt ambo pariter interesse, quia, quod potest ex sola
iurisdictione sibi a principe delegata, non potest cum iurisdictione
sibi a condelegato commissa. Unde si ab eo fuerit appellatum licet
aliquibus visum fuerit, quod ad condelegatum etiam valeat appellari,
nobis tamen videtur, quod ad primum duntaxat appellandum est delegantem,
propter rationem superius assignatam. Eius ergo appellatio, de quo
tua fraternitas nobis scripsit, si nostrae constitutionis occasione ad
nostram audientiam appellavit, pro eo, quod delegatus a nobis, reservata
sibi diffinitiva sententia, audientiam causae commisit quibusdam, qui de
partium assensu nec dati sunt nec recepti, nisi contra eos iustam
recusationis causam ostenderit, vel paratus fuerit ostendere coram
iudice delegato, non debuit impedire, quo minus procederent auditores.
Qui etiam si tanquam suspecti fuissent merito recusati, delegatus tamen
a nobis nihilominus potuisset, sublato appellationis diffugio, causam
ipsam iudicialiter expedire. Quod si iustam recusationis causam noluit
admittere delegatus, sed coram suspectis eum litigare cogebat, a tali
gravamine licite potuit ad nostram audientiam appellare, quodque post
appellationem huiusmodi est praesumptum iudicari debet irritum et inane.
[Dat. Lat. VI. Kal. Apr. 1204.]



Delegatus Papae, nisi malitiose se exoneret, subdelegatum compellit ad
suscipiendam subdelegationem; in coactione tamen deferet suae dignitati
et personae. H. d. usque ad  Item quum totum. ñ Delegatus Papae,
sicut potest committere totam causam, ita potest citationem, et punire
contemnentem acceptare. Hoc dicit Abbas. ñ Si Papa scienter
commisit appellationem interpositam a suo delegato dato cum clausula:
"appellatione remota," iurisdictio primi delegati est interim suspensa
quoad exsecutionem. Hoc dicit secundum verum intellectum. ñ Ordinarius ad mandatum delegati exsequitur sententiam, etiamsi sciat eam
iniustam. Abbas. ñ Delegatus, qui impeditur die statuta procedere,
partem hoc procurantem puniet, et quantum ad diem illam causam committet
appellatione remota, in odium procurantis, nisi partes negotium
prorogent. Abbas Sicul.

Idem Episcopo Heliensi.

Pastoralis officii diligentia et sollicitudo, quam geris circa
exsecutionem mandatorum nostrorum, et zelus tuae rectitudinis nos
invitant, ut, quamvis simus multiplicibus negotiorum occupationibus
praepediti, eis tamen ad horam subtrahamus nos ipsos, in qua tuis
intendamus consultationibus responsuri. Consuluit etenim nos tuae
fraternitatis discretio, utrum, si delegatus a principe causam sibi
commissam alii delegare voluerit, nolentem delegationem suscipere ad
ipsam suscipiendam valeat coarctare. Consultationi tuae de fratrum
nostrorum consilio taliter duximus respondendum, quod, quum delegato a
principe iurisdictio dandi iudicem sit a lege concessa, dummodo ipse
exonerare se ipsum malitiose non quaerat, potest compellere renitentem,
eo, quod iurisdictio illa nullius videretur esse momenti, si
coercitionem aliquam non haberet. Delegatus praedictus tamen debet
sollicite providere, ut, si personis superioribus, exigente necessitate,
negotium duxerit delegandum, in coactionibus inferendis dignitati
deferat et personae. Item Subsequenter etiam quaesivisti, utrum cui
voluerit delegatus, quum viderit expedire, possit iniungere, ut ad suam
praesentiam citet partes, et eis, si obedire contempserint, poenam
infligere pro contemptu. Ad quod tuae fraternitati breviter respondemus,
quod, quum totum negotium alii possit committere delegatus, sicut
superius est expressum, citationis officium potest cuilibet discretione
praevia demandare, ac punire merito contemptorem. [Ex parte tua etc.
(cf. c. 11. de off. iud. ord. I. 31.)] (Et infra:) Praeterea
postulasti per sedem apostolicam edoceri, si, quum a sententia lata
auctoritate literarum nostrarum, in quibus appellatio est inhibita,
fuerit appellatum, et literae post appellationem ad iudices alios
emanaverint, an ad mandatum posteriorum iudicum exsecutio sententiae, a
prioribus delegata, debeat retardari, ut priores iudices ipsam neque per
se, neque per alios exsequantur? Nos autem inquisitioni tuae taliter
respondemus, quod, quum nos appellationis causam ex certa scientia
iudicibus aliis committimus cognoscendam, appellationem videmur
recipere, ac iurisdictionem priorum iudicum revocare, ut interim
executio sententiae suspendatur, donec appellationis merita plenius sint
discussa. [Praeterea etc. (cf. c. 14. de rescr. I. 3.)] (Et infra:) Quia vero saepe contingit, quod exsecutio sententiae ordinario
demandatur, quaesivisti, an si ordinarius ipsam iniustam esse
cognoverit, debeat eam exsecutioni mandare, an sit ei potius
subsistendum? Attendentes itaque, quod non cognitio, sed exsecutio
tantum demandatur eidem, inquisitioni tuae taliter respondemus, quod,
quum ordinarius teneatur obsequi delegato, etsi sciat sententiam illam
iniustam, exsequi nihilominus tenetur eandem, nisi apud eum efficere
possit, ut ab hoc onere ipsum absolvat. [Edoceri etc. (cf. c. 11. de
off. iud. ord. I. 31.)] (Et infra:) Quum autem saepe contingat, ad
diem, quem iudex delegatus a nobis partibus assignavit, earum altera
procurante, ut negotium prorogetur, iudicem ipsum a rege vel
archiepiscopo evocari: nos, perversorum volentes malignitatibus obviare,
decernimus, ut, si delegato constiterit, hoc fuisse alicuius partis
malitia procuratum, ipsam puniat animadversione condigna, et, ne aliquod
lucrum ex huiusmodi fraude reportet, personae neutri parti suspectae,
quantum ad diem illum, committat ipsum negotium audiendum, quae in ipso
appellatione remota procedat, nisi forte partes consenserint negotium
prorogari. [Praeterea etc. (cf. c. 1. de sacr. non it. I. 16.) Dat. Rom.
ap. S. Petr. XIV. Kal. Ian. 1204.]



Subdelegatus a delegato Papae iurisdictionent non habente potest
coercere impedientem. Hoc dicit comprehendendo utrumque intellectum.

Idem Abbati sancti Hilarii et Magistro G. Canonico Trevisino.

Ex literis venerabilis fratris nostri patriarchae Grandensis accepimus,
quod, quum dilecti filii Grandensis primicerius et plebanus S. Sophiae
de Venetiis, quibus causa, quae inter clericos sanctae Iustinae ac
Albertum presbyterum super eo, quod idem presbyter clericum se ipsius
ecclesiae asserebat, agitari dignoscitur, a nobis fuerat delegata,
mandassent eisdem, ut memoratos clericos, qui per archipresbyterum
Paduanum, ad quem fuerat super eodem negotio quoddam a nobis rescriptum
obtentum, in quo, sicut asseritur, de prioribus literis mentio non
fiebat, denunciati fuerant excommunicationis sententiae subiacere, nisi
dictum presbyterum in socium reciperent et in fratrem, idem patriarcha
denunciaret anathematis vinculo non ligatos: ipse nolens eisdem
iudicibus in hac parte parere, qui nostra fungebantur auctoritate,
maxime quum venerabilis frater noster Castellanensis episcopus ipsis
super hoc parendum non duxerit requisitus, clericis sanctae Mariae
formosae mandatum supradictorum iudicum per suas literas nunciavit, quas
dilectus filius archidiaconus Castellanensis, plebanus eiusdem
ecclesiae, legi publice coram populo non permisit. [Quumque super hoc
paucis diebus elapsis apud S. Nicolai monasterium ab eodem patriarcha
benigne fuisset idem archidiaconus requisitus, in iram subito concitatus
eundem patriarcham gravibus verborum iniuriis multis praesentibus
lacessivit.] Qui considerans, archidiaconum ipsum per tantum iniuriarum
excessum non se tantummodo, sed etiam Gradensem ecclesiam, immo nos
ipsos graviter offendisse, tam ipsum archidiaconum, quam praedictam
ecclesiam ecclesiastico supposuit interdicto, [ea praecipue ratione,
quoniam ex antiqua consuetudine, sicut dicitur, est obtentum, ut
literae, quae per patriarchatum Gradensem a patriarchis Gradensibus
diriguntur, indifferenter ab omnibus admittantur. Verum ad instantiam
clericorum et parochianorum ecclesiae supradictae quoad ipsam ecclesiam
patriarcha interdicti sententiam relaxavit, sub excommunicationis poena
clericis eisdem iniungens, ne archidiacono participare praesumerent in
divinis. Quum autem patriarcha iam dictus cum praefato episcopo ad
monasterium S. Crucis pro celebrandis cuiusdam exsequiis accessisset, et
archidiaconus se vellet divinis officiis immiscere, patriarcha pro
vitando scandalo secessit in partem; propter quod archidiaconus ipsum
coepit gravibus verborum iniuriis aggravare. Idem quoque archidiaconus
licet a divinis per unius diei spatium cessavisset, postmodum tamen
celebrare publice non erubuit interdictus. Ad haec de saepe dicto
episcopo patriarcha gravem deposuit quaestionem, quod, quum sibi et
Gradensi ecclesiae obedientiam teneatur et reverentiam exhibere,
quanquam ei mandaverit, ut praefatum archidiaconum pro interdicto, et
clericos S. Mariae pro excommunicatis haberet, et faceret
excommunicationis et interdicti sententias ab ipso prolatas per
Castellanensem dioecesim inviolabiliter observari, idem episcopus in
iniuriam patriarchae permittens archidiaconum in ecclesia Castellanensi
libere ministrare, clericis suae dioecesis sub fidelitatis poena
praecipiendo mandavit, ut per ecclesias suas archidiaconum et clericos
supradictos nec interdicti nec excommunicationis sententiae subiacere
publice nunciarent. Unde idem patriarcha nobis humiliter supplicavit, ut
tantam iniuriam et excessum, nec non in ipsum, sed potius contra sedem
apostolicam tam ab episcopo quam archidiacono attentatum castigare
taliter curaremus, ut resecaretur in aliis materia similia committendi.
Dictus vero episcopus per suas nobis literas intimavit, quod quum
patriarcha denunciasset clericos S. Iustinae anathematis vinculo non
teneri, quos idem episcopus prius excommunicatos denunciaverat, de
mandato archipresbyteri Paduani, a nobis, sicut asseritur, iudicis
delegati, occasione huiusmodi inter patriarcham et archidiaconum
contentione suborta, patriarcha ex commotione quadam archidiaconum
interdixit, quo ad appellationis beneficium convolante, patriarcha in
saepedictam ecclesiam interdicti sententiam promulgavit, nec
satisfactionem oblatam ab archidiacono super hoc recipere voluit, nisi
archidiaconus, ut ipsius pareret mandatis, interposito iuramento
firmaret. Adiecit etiam idem episcopus, quod ipse timens, ne prorumperet
ad aliquid patriarcha, quod ad ipsius episcopi vel ecclesiae seu
clericorum suorum praeiudicium cederet vel gravamen, ad sedem
apostolicam appellavit, nobis sollicite supplicando, ut patriarcham a
sui et ecclesiae suae ac clericorum et ecclesiarum suae dioecesis
molestatione indebita compescere curaremus.] Quum igitur super
praemissis et aliis inter utriusque partis procuratores fuisset coram
dilecto filio tit. SS. Cosmae et Damiani diacono cardinali, quem
auditorem dederamus eisdem, aliquamdiu litigatum, et ipse nobis quae
audierat fideliter retulisset, quia nobis constare non potuit, an per
literas, quae ad Paduanum archipresbyterum impetratae dicuntur, quum
nobis ostensae non fuerint, revocatae fuerint literae ad praedictos
primicerium et plebanum obtentae, causam ipsam vestro examini duximus
committendam, per apostolica scripta Mandamus, quatenus, inquisita super
praemissis plenius veritate, nisi vobis constiterit, quod literae, quae
secundo loco ad praedictum archipresbyterum Paduanum impetratae
dicuntur, de prioribus literis ad saepe dictos primicerium Grandensem et
plebanum sanctae Sophiae obtentis expressam fecerint mentionem, ut per
secundas primae appareant literae revocatae, quum primos iudices
auctoritate literarum nostrarum iurisdictionem non sit dubium habuisse,
quam potuerunt postmodum patriarchae quoad exsecutionem suae sententiae
demandare, ex qua coercitionem etiam idem patriarcha receperat, quum
huiusmodi demandata iurisdictio delusoria videretur, si subdelegatus
huiusmodi coercitionem aliquam non haberet, interdicti sententiam ab
eodem patriarcha in Castellanensem archidiaconum promulgatam, pro eo,
quod ipse eiusdem patriarchae exsecutionem impediens, eius literas,
quibus mandatum praedictorum iudicum nunciabat, legi in publicum non
permisit, tamdiu faciatis sublato appellationis obstaculo inviolabiliter
observari, donec eidem patriarchae de iniuriis irrogatis sufficienter
fuerit satisfactum. Si vero constiterit primas literas per secundas
legitime revocatas, quum appareat, primos iudices iurisdictionem nullam
penitus habuisse, et ita constet per consequentiam, patriarcham ipsum
non recepisse iurisdictionem vel coercitionem aliquam ab eisdem,
praedictam interdicti sententiam ab eodem patriarcha prolatam
denuncietis irritam et inanem. [Nihilominus etc. Dat. Rom. ap. S. Petr.
XI. Kal. Ian. Ao. X. 1207.]



Iurisdictio delegati re integra morte mandantis exspirat.

Idem Episcopo Pictaviensi.

Licet undique confluentium negotiorum multiplicitas copiosa nostrum
animum ad varias curas impellere non desistat, fraternitas tamen tua,
quam sincera complectimur in Domino caritate, sollicitudinem ad tempus
deponere compulit, quam in exsequendis aliis ex debito pastoralis
officii gerebamus, atque tuam dubitationem apostolico certificare
responso. Quum igitur a nobis duxeris requirendum, si causam aliquam
tribus iudicibus delegamus, apponi in literis nostris illam clausulam
facientes: "quod si non omnes his exsequendis poteritis interesse, duo
vestrum nihilominus eam exsequantur," et unus, postquam commiserit
cuidam ex aliis vices suas, de medio sit sublatus, tertius ut suspectus
merito recusetur, an collega superstes suo nomine ac defuncti possit
negotium definire: inquisitioni tuae taliter respondemus, quod, si
iurisdictione a suo sibi collega delegata eo vivente uti non coeperit,
quia mandatum huiusmodi re integra morte mandatoris exspiravit, non
habet solus officium iudicandi; si vero ante mortem illius iurisdictione
uti coeperit taliter demandata, vices suas et illius poterit adimplere.



Non creditur quis delegatus, nisi delegationem probet.

Idem Episcopo Baiocensi.

Quum in iure peritus (Et infra: [cf. c. 33. de elect. I. 6.]) Praeterea
quaesivisti, quum tibi ab aliquo sub hac forma mandatur: "auctoritate,
qua fungor, iniungo, ut talem denuncies excommunicationis sententiae
subiacere," ac tibi super mandato apostolico haesitanti ab aliquo non
sit facta fides, an mandatum huiusmodi exsequi tenearis? Super quo tibi
huiusmodi damus responsum, quod, nisi de mandato sedis apostolicae
certus exstiteris, exsequi non cogeris quod mandatur. [Contingit etc.
Dat. Lat. X. Kal. Sept. Pont. nostr. Ao. XI. 1208.]



Per procuratorem non habentem mandatum de re ad rem iurisdictio
prorogari non potest.

Idem Parisiensi et Trecensi Episcopis et Abbati sanctae Genovefae.

Quum olim dilectus filius abbas et conventus Vergiliacensis sua nobis
conquestione monstrassent, quod nobilis vir Petrus comes
Altissiodorensis quoddam stagnum, molendinum et domum in terra eorum
construere nitebatur in ipsorum praeiudicium et gravamen, venerabili
fratri nostro episcopo et dilecto filio thesaurario Nivernensi
commisimus causam ipsam. Per quorum literas accepimus, quod lite super
petitionibus ecclesiae contestata, receptis utrinque testibus, et
attestationibus publicatis, quum super dictis testium inter partes
fuisset postmodum disputatum, tandem pars comitis proposuit coram eis,
quod de damnis in nemoribus et rebus aliis datis, super quibus testes
deponere videbantur, cognoscere non debebant, quum in rescripto nostro
nulla de damnis mentio haberetur, [adiiciens, quod res illae, super
quibus quaestio agebatur, de feudo erant nobilis viri ducis Burgundiae,
sicut idem dux in patentibus literis fatebatur, et ideo super illis ad
dominum feudi potius quam ad dictos fuerat iudices recurrendum.] Ad quod
fuit ex adverso responsum, quod, [si non expresse, tacite tamen de
damnis datis in nostris literis mentio habebatur, quum nomen gravaminis
esset literis ipsis insertum. Propter quod de ipsis cognoscere poterant
saltem tanquam de accessoriis seu appendiciis negotii principalis.
Item,] quum super omnibus articulis, de quibus testes deposuerant, lis
fuisset solenniter contestata, de ipsis cognoscere ac pronunciare
iudices tenebantur. [Sed et super exceptione feudi sero nimis, utpote
post testium publicationem obiecta, audiendum non esse comitem
asserebat.] Ad haec pars comitis replicavit, quod, etsi super damnis a
procuratore suo lis fuerit contestata, ei tamen ex hoc non poterat
praeiudicium generari, quum ad hoc procurator datus non fuerit, sed ad
illam duntaxat causam, quae fuerat in literis commissionis expressa,
super castro videlicet, stagno et molendino; ad hoc parte altera
respondente, quod procuratoris factum comes ulterius impugnare non
poterat, quod usque post publicationem testium minime duxerat
revocandum. Iudices autem, super hinc inde propositis habito consilio
discretorum, interlocuti sunt, quod super damnis datis a comite ad eos
cognitio pertinebat. Quo audito comes ad appellationis beneficium
convolavit. Unde ipsum iudices evocatum, et nec per se, nec per
responsalem idoneum comparentem, excommunicationis vinculo
adstrinxerunt, [eo tamen in contumacia perdurante, causam eandem cum
attestationibus fideliter consignatis ad nostram praesentiam remiserunt.
Porro procuratoribus utriusque partis propter hoc apud sedem apostolicam
constitutis, procurator monasterii proposuit coram nobis, quod, quum
villa de Vetenedo Virziliacensi et S. Germani Antissiodorensis
monasteriis sit communis, ita quod terragium, spanagium, albergariam,
censum, tertias, laudas, vendas et retentionem habeant in eadem,
praedictus comes; qui nihil aliud quam duos denarios annuatim a quolibet
rustico custodiae seu salvamenti nomine percipere consuevit, nunc in
ipsa iurisdictionem sibi contra iustitiam usurpando, ab unoquoque
villano V. solidos extorquet, in quodam loco eiusdem villae post
inhibitionem tam sibi quam Hospitalariis factam, qui locum ipsum in
censiva monasterii obtinebant, ab eis per commutationem recepto,
castrum, stagnum et molendinum aedificando in ipsorum praeiudicium et
gravamen, in nemoribus, lapidibus et rebus aliis gravibus damnis datis.
Propter quod aedificia supradicta, utpote post inhibitionem et
nunciationem exstructa, idem procurator petiit demoliri, et compelli
comitem supradictum a Virziliacensis monasterii super hoc molestatione
cessare, super damnis datis eidem compensationem congruam exhibendo.
Procurator vero comitis allegavit, quod, quum in praedicto loco de
Vetenedo suae iurisdictioni subiecto perpetrarentur saepissime homicidia
et rapinae, ipse volens tot et tantis obviare periculis, quandam domum
in solo, quod ab Hospitalariis per commutationem acceperat, ubi domum
fortem olim exstitisse didicerat, ad transeuntium securitatem
construxit, quodam stagno et molendino ad opus custodum ipsius domus
aedificatis ibidem. Verum abbas et conventus praedicti falso dicentes se
super hoc praegravari, literas ad praedictos iudices impetrarunt, et,
quum ipsis in praesentia iudicum obtulerit dictus comes, quod, si qua
damna probarent se ob illa aedificia pertulisse, non solum in simplum,
sed duplum ipsis damna eadem resarciret, ipsi tam hoc verbum quam etiam
alias pacis species penitus respuerunt. Quum autem per iudices fuerit in
eadem causa usque ad testium publicationem processum, quoniam
attestationibus publicatis apparuit, eos super multis deposuisse
articulis, super quibus lis contestata non fuerat, pars comitis
allegavit, quod iudices super illis cognoscere non valebant. Unde,
iudicibus se de damnis datis cognoscere ac pronunciare posse
interloquentibus, ad nostram fuit audientiam provocatum. Nos autem
auditis iis et aliis, quae procuratores proponere curaverunt, et
attestationibus utriusque partis diligenter inspectis, intelleximus pro
monasterio esse probatum, in supradicta villa terragium, spanagium,
albergariam, census, tertias, laudas, vendas ac retentiones ad praedicta
monasteria pertinere, ac stagnum et calceria supradicta partim in
proprietate Virziliacensis coenobii, et partim in ipsius et S. Germani
censiva fuisse constructa. Item, quod Hospitalariis, qui pro praedicto
loco annuum censum monasteriis exsolvebant, ne locum ipsum, censivam
videlicet monasteriorum, transferrent in comitem, et comiti, ne censivam
ipsam reciperet, prohibitio facta fuit. Pro parte vero comitis videbatur
esse probatum, quod iustitia nemoris super fortalitia est ipsius, et
quod absque cuiusquam iniuria dictus comes ad albergagium hominum ipsius
villae potest concedere nemus ipsum, quodque comes ipse iustitiam habet
in villa, et pro salvamento de qualibet domo villae duos denarios
recipere consuevit. Item, quod in pratis Hospitalariorum est fortalitia
ipsa fundata, et quod quicunque aliquid habet ad censum, illud salvo
censu potest concedere cui vult. Rursus, quod in eadem villa olim fuerat
dormis fortis clausa palitiis et fossatis.] Quia vero super damnis
datis, antequam lis fuerit contestata, nequaquam ad dictos iudices
cognitio pertinebat, quum in rescripto nulla de illis mentio haberetur,
nec ad ipsos potuerit iurisdictio prorogari, quum procurator ad illa
solummodo intelligatur constitutus, quae in commissionis literis
inveniuntur expressa, et, postquam comes publicatis attestationibus
intellexit, super his fuisse depositum, protinus contradixit, nos eosdem
iudices [protinus] pronunciavimus minus iuste interlocutos fuisse, ac
saepedictum comitem, qui ob hoc ad appellationis beneficium convolavit,
excommunicationis sententia non fuisse ligatum. [Ceterum etc. Dat.
Later. Ao. XI. 1209.]



Qui acta causae relationis iudicum delegatorum sigilla violando aperuit,
non auditur postmodum contra illa.

Idem Senonensi Archiepiscopo.

Quum olim ad nostram audientiam pervenisset, quod dilecti filii magister
S. et B. archidiaconatum et praeposituram adinvicem commutassent [(Et
infra:) [cf. c. 7. de rer. permut. III. 19.] Quia ergo super facto
ipsius B. nobis non poterat de veritate constare, causam super hoc
venerabilibus fratribus nostris Lingonensi et Cabilonensi episcopis sub
certa forma duximus committendam. Ipsi ergo in mandati nostri
exsecutione procedere cupientes, partibus ad suam praesentiam
convocatis, receperunt testes utrinque productos, audierunt confessiones
partium et depositiones testium publicarunt. Quumque propter quendam
articulum, qui eis dubitabilis videbatur, causam ad nos remittere
proposuissent instructam, gesta omnia redigentes in scriptis sub
sigillis propriis incluserunt, et assignarunt partibus nobis fideliter
praesentanda.] Verum supra dictus B. delegatis nostris non deferens,
immo verius deleganti, sigilla violavit illorum, et scripta, quae nobis
fuerant praesentanda, non erubuit aperire. Qui postmodum in nostra
praesentia constitutus, adversario suo praesente, in excusationem suam
proposuit coram nobis, quod iudices perperam processerant contra ipsum,
quum acta in scriptis minus fideliter redegissent. Unde timens, ne
literas portaret Uriae, illorum scripta aperuit, et quod suspicatus
fuerat adinvenit. Sane, si, quod expediret, melius notavisset, vel non
recepisset scripta suspecta, vel recepta nobis fideliter praesentasset,
et ostendisset causam suspicionis propositae coram nobis, praeterea quum
non conquereretur de iudice, quem ei proprio motu concessimus, sed de
illo potius, quem ipse duxerat eligendum, et iudices suas nobis per eum
literas destinassent, de ipso pariter conquerentes, verbis ipsius fidem
non duximus adhibendam; sed ut in eo saltem puniretur, in quo
peccaverat, contra acta iudicum, quae temere violarat, ipsum, sicut nec
debuimus, noluimus exaudire, ne videretur dolus suus ei patrocinium
attulisse. [Quum etc. (c. 7. de rer. permut. III. 19.) Dat. Lat. Id.
Ian. Ao. V. 1203.]



Delegatus non tenetur admittere collegam sibi adiunctum per literas
subreptitias, nec ipsius subdelegatum. Hoc dicit secundum unum
intellectum. Vel sic: Delegatus subdelegatum collegae impediti non
tenetur admittere, si in rescripto est clausula: "quod si ambo, etc."
Hoc dicit secundum alium intellectum.

Idem Abbati et Capellano sanctae Mariae Bononiensis.

Coram dilecto filio nostro M. sancti Theodori diacono cardinali, quem
tibi et dilecto filio H. nuncio, et clerico sanctae Agathae adversario
tuo, qui cum instrumentis eiusdem ecclesiae, sed absque literis de
ratihabitione, ad apostolicam sedem accesserat, sed de rato caverat sub
fideiussoria cautione, concessimus auditorem, constitutus proponere
curavisti, quod, quum olim quidam in parochia sanctae Mariae, post
appellationem interpositam ad apostolicam sedem, in honorem beatae
Agathae domum et ecclesiam construxisset, bonae memoriae Alexander Papa
praedecessor noster causam super hoc T. abbati sancti Stephani, et T.
priori sancti Victoris commisit fine debito terminandam; qui auditis
quae fuerant hinc inde proposita, et rationibus partium diligenter
inspectis, pro ecclesia S. Mariae diffinitivam sententiam protulerunt,
quae per felicis recordationis Lucium, Gregorium et Clementem
praedecessores nostros fuit postmodum confirmata. Verum capellanus
sanctae Agathae sententiae parere contempsit, et parochianos sanctae
Mariae ad ecclesiastica sacramenta recepit, et suspensus divina
praesumpsit officia celebrare. Quumque super eadem causa coram
venerabili fratre nostro H. Ferrariensi episcopo fere per annum
disceptatum fuisset a partibus, productis testibus coram eo, pars
ecclesiae sanctae Agathae, horum veritate suppressa, dilectum filium
magistrum L. Bononiensem canonicum obtinuit eidem episcopo in causae
decisione adiungi. Qui quum causae interesse non posset, praedictus
episcopus, cui per sequentes literas impetratas tertio mandabatur, ut,
si ambo interesse non possent mandatis apostolicis exsequendis, ea ipse
nihilominus adimpleret, attestationibus publicatis et rationibus plenius
intellectis sententiam praedictam confirmavit, capellano S. Agathae sub
poena excommunicationis iniungens, ut nullum parochianorum tuorum infra
certos terminos commorantium ad officia divina vel ecclesiastica
reciperet sacramenta. Ad hoc dictus Hugolinus ex adverso respondit, quod
olim archipresbyter de Pastino a praedicto Alexandro praedecessore
nostro indulgentiam impetravit, ut in vico Castellionis, in quo
superexcreverat populi multitudo, ecclesiam de novo fundaret. Unde tunc
Bononiensis episcopus de mandato eiusdem praedecessoris nostri et locum
signavit, et primarium lapidem benedixit, et in fundamento secundum
consuetudinem collocavit, et sic capellam in eodem loco constructam cum
tota parochia, quam usque hodie habet ecclesia de Pastino, per XX. annos
iuste possedit, quam felicis recordationis Coelestinus Papa praedecessor
noster eis suis literis confirmavit, et nos sub nostra protectione
recepimus constitutam nobis ab eodem archipresbytero censualem. Unde
olim quidam canonicus regularis ab archipresbytero de Pastino, ut divina
in eadem celebraret officia deputatus, praeter auctoritatem
archipresbyteri et capituli de Pastino coram praedicto abbate S.
Stephani et priore S. Victoris ab illis citatus apparuit, sed coram eis
iudicium non subivit. Immo ab ipsis tanquam de ratione suspectis, quia
praedictam sibi voluerant parochiam vindicare, ad nostram duxit
audientiam appellandum. Iidem autem iudices non dubitantes mandati fines
excedere, tam super novo quam veteri populo sententiam protulerunt, quum
secundum tenorem literarum directarum ad eos non potuissent nisi de
veteri iudicare. Postmodum vero memoratus canonicus contra voluntatem,
immo prohibitionem archipresbyteri sui coram Ferrariensi episcopo
comparens, sub eo aliquantulum litigavit; sed tandem comperto, quod
universi familiares eius ei essent adversi, praedictum magistrum ei
fecit adiungi. Nuncius vero ecclesiae sanctae Agathae inter alia
proposuit, quod, quum dictus magister L. vices suas alii delegasset,
episcopus admittere noluit subdelegatum; sed post appellationem ad nos
legitime interpositam solus in causae cognitione processit. Unde contra
primam sententiam allegabat, quod de commissione ad primos iudices
impetrata ad archipresbyteri notitiam nil pervenit, quod iudices post
appellationem legitime interpositam processerunt, et quia fines mandati
fuerunt in processu transgressi. Contra secundam vero similiter
proponebant, quod canonicus regularis, qui coram Ferrariensi episcopo
litigavit, non solum non fuerat procurator datus ad eam, sed etiam
contra prohibitionem archipresbyteri liti se praesumpserat immiscere;
quod Ferrariensis episcopus solus processerat, quum non ei soli causa
fuerat delegata, et collega eius, etsi causae nequiverit interesse, alii
tamen commiserit vices suas, et post appellationem etiam ad nos
interpositam idem Ferrariensis pro ecclesia S. Mariae sententiam
promulgavit. Ad haec autem pars altera replicabat, quod praedicta stare
non poterant, quum credi non debeat, quod a iudicibus illis pars
appellaverit adversa, ad quos nec sciverat, nec audierat commissionis
literas emanasse. Praeterea quum in literis commissionis appellationis
fuisset obstaculum partibus interclusum, appellationi postmodum
interpositae non fuerat deferendum. Insuper, quum, sicut adversarius
fuit in iure confessus, et si pars eius, qui, ut prosequeretur
appellationem, literas impetraret, non tamen illis fuerit usa, pro eodem
haberi debebat, ac si non fuerit prosecuta. Unde sententia iam
transierat in rei iudicatae auctoritatem, etiamsi contra ius litigantis
prolata fuisset. Quum autem nec literae commissionis ad iudices primos
obtentae praesententur in iure, nec aliter legitime demonstretur formam
mandati iudices excessisse, pro sententia potius est praesumendum. Quod
dicitur ex adverso, quod canonicus ille non fuerit procurator, non
nocet, quum ipse litem coram Ferrariensi episcopo contestando factus
fuerit dominus litis, qui generalis ab ipsius fundatione ecclesiae
procurator fuerat, et sic agebat et contrahebat, ac si vere capellae
dominus exstitisset, praesertim quum in causam non tam ecclesiae nomine,
quam proprio traheretur, utpote qui parochianos adiudicatos ecclesiae S.
Mariae ad divina recipiebat officia, et exhibebat eis ecclesiastica
sacramenta. Praeterea, quum ad archipresbyteri notitiam pervenisset,
causam ipsam fuisse Ferrariensi episcopo delegatam, si per canonicum
illum nolebat subire iudicium, ad causam agendam debuerat alium
destinare. Quod quum non fecerit, eius est negligentiae imputandum, immo
malitiae potius, qui sic commissionem nostram nisus fuerit enervare. Sed
econtra fuit responsum, quod Ferrariensis episcopus solus procedere
potuit, quum primum coram eo lis fuerit contestata et testes ad causam
producti, et in ultimae commissionis literis fuisset insertum, quod, si
ambo interesse non possent exsequendis mandatis apostolicis, praedictus
episcopus ea nihilominus exsequi procuraret. Quod non intelligitur, ut,
si per se, vel per alios interesse non possent, quia id raro vel nunquam
contingeret, sed si non posset personaliter interesse. Appellationi ergo
interpositae ob causas praedictas, quum causae sufficientes non essent,
aliquatenus non erat deferendum. Idem igitur cardinalis, auditis his et
aliis, quae fuerunt hinc inde proposita, latam ab eodem Ferrariensi
episcopo sententiam de mandato apostolico confirmavit, et adversae parti
super hoc perpetuum silentium duxit imponendum. Nos ergo quod ab eo
factum est auctoritate apostolica confirmamus, et praesentis scripti
patrocinio communimus.



Locus, ad quem reus secure accedere non potest, et canonicus in causa
concanonici delegatus, recusari poterit.

Idem Praeposito S. Dominici Subdiacono nostro.

Quum R. canonicus Ianuensis causam pecuniariam, quae inter ipsum ex una
parte, ac P. civem Ianuensem ex altera vertitur, tibi obtinuerit
delegari, et idem civis, propter multas et graves inimicitias civitatis
suae in tua nequeat praesentia comparere, sicut ex ipsius et dilectorum
filiorum consulum Ianuensium insinuatione nobis innotuit: discretioni
tuae per apostolica scripta mandamus, quatenus supradicto R. huiusmodi
optionem relinquas, ut exceptis canonicis Ianuensibus, quos, quum sint
eius socii, merito habet pars adversa suspectos, in civitate vel
dioecesi Ianuensi, in qua sunt multi, sicut pro certo tenemus, viri
providi, iudicem eligat, coram quo quaestio terminetur, cui auctoritate
nostra districte praecipias, ut eandem causam iuxta rescripti a te
obtenti tenorem appellatione remota fine debito terminare procuret.



Si mandatur iudici delegato, ut illum absolvat, qui dicit se iniuste
excommunicatum, ante probationem illum absolvere debet. Si autem dicat
excommunicationem nullam, probationem nullitatis ante pronunciationem
admittet.

Idem Rothomagensi Archiepiscopo.

Quum contingat interdum, quod laici (Et infra: cf. c. 24. de rescr. I.
) Insuper requisiti sumus, quum quis conqueritur in se a suo episcopo
post appellationem ad nos legitime interpositam, vel alias iniuste
excommunicationis sententiam promulgatam, et nos iudicibus damus nostris
literis in mandatis, ut, si est ita, vel iuxta formam ecclesiae
absolutionis beneficium illi impendant, vel eandem sententiam denuncient
esse nullam, ac episcopus paratus sit probare, se in illum, antequam
vocem appellationis emitteret, vel alias iuste huiusmodi sententiam
protulisse, an probationibus non admissis liceat iudicibus
excommunicatum absolvere, vel denunciare sententiam esse nullam? Ad quod
tibi taliter respondemus, quod super iam dicto casu non consuevimus, si
bene meminimus, sub praescripta forma iudicibus scribere, sed sub ista,
ut videlicet, si excommunicationis sententiam post appellationem ad nos
legitime interpositam invenerint esse latam, ipsam denunciantes penitus
nullam esse, audiant, si quid fuerit quaestionis; alioquin recepta iuxta
formam ecclesiae cautione impendant absolutionis beneficium conquerenti,
et iniuncto sibi quod de iure fuerit iniungendum, audiant causam, et
eandem fine debito terminare procurent. Sed si forsan appareat, nos in
iam dicto casu sub praenotata quandoque forma scripsisse, in altero
utique casuum praedictorum, quum quis videlicet conqueritur, se post
appellationem ad nos legitime interpositam excommunicatione fuisse
innodatum, semper utriusque partis probationes sunt admittendae,
antequam ad decernendum super hoc aliquid procedatur, per quas denique
apparebit, an absolutione indigeat conquerens, vel denunciandus sit
potius non ligatus. In eo vero casu, quum videlicet excommunicatum quis
se asserit iniuste, vix vel nunquam est eius, antequam absolutus fuerit,
probatio admittenda, nisi tunc tantum, quum asserit in excommunicationis
sententia intolerabilem errorem fuisse patenter expressum, ad quod
probandum admittitur antequam absolutionis gratiam consequatur. Verum si
proponat, se simpliciter excommunicatum iniuste, ac episcopus ad
probandum, quod iuste ipsum excommunicavit, suas postulet probationes
admitti, non est ante absolutionem ipsius aliquatenus audiendus, quum,
etsi pro certo constaret, rationabiliter in illum excommunicationis
sententiam promulgatam, nihilominus esset ei absolutio secundum formam
ecclesiae impendenda humiliter postulanti. Et ideo in hoc casu illum
credimus iuxta formam ecclesiae protinus absolvendum, ut sic demum,
probationibus utriusque partis admissis, utrum iuste vel iniuste ligatus
fuerit, decernatur. [Dat. Lat. Kal. Sept. Ao. XIII. 1210.]



Si subdelegatus delegati Papae iurisdictione uti coeperit, a delegato
removeri non potest; et si fecerit contra mandatum, sive excesserit
formam rescripti, processus est nullus.

Honorius III. Messanensi et Reginensi Archiepiscopis.

Venerabili fratri nostro archiepiscopo Cusentino nostris dedimus literis
in mandatis, ut venerabilem fratrem nostrum Cephaludensem episcopum
restitui faceret ad episcopatum, et ad alia, quibus fuerat indebite
spoliatus; quo restituto plenarie, et corporalem ac pacificam
possessionem adepto, si videret, quod idem, episcopus merito esset,
prout nobis suggestum fuerat, de dilapidatione suspectus, virum providum
et honestum provideret coadiutorem eidem adiungere, sine cuius consilio
nihil eorum faceret, quae ad administrationem pertinent temporalem,
quoadusque veritate comperta duceremus aliter providendum, interim omne
alienationis genus eorum utrique auctoritate nostra districtius
interdicens. Porro idem archiepiscopus corporis infirmitate gravatus,
commisit in huiusmodi negotio vices suas primo abbati sancti Spiritus de
Panormo, ac demum thesaurario Cusentino. Quorum processus nobis
exhibitos de fratrum nostrorum consilio cassavimus iustitia exigente,
quia videlicet abbas contra mandati nostri tenorem ad inquirendum, utrum
de dilapidatione suspectus esset episcopus, eo non restituto processit,
et archiepiscopus ipse, quum iam suo functus esset officio dicto abbati
committendo in integrum vices suas, huiusmodi negotium dicto thesaurario
non potuit demandare.



Si delegatus pronunciaverit, se iurisdictionem non habere, ipsam etiam
de consensu partium non reassumit.

Gregorius IX. S. Praecentori et Magistro N. canonico Ambianensibus.

Significantibus M. muliere et F. nato eius nos noveritis accepisse,
quod, quum nobilis mulier I. vidua, mentiens se pauperem, contra eos
super terris et rebus aliis ad iudices nostras literas impetrasset,
iidem coram eis excipiendo proponere curaverunt, quod, quum dictae
literae suggesto mendacio impetratae fuissent, quum praedicta Iuliana,
quae nobilis est et dives, pauperem se dixisset in eis, coram ipsis,
nisi requisito prius domino, sub cuius iurisdictione ipsi consistunt, et
coram quo parati erant eidem exhibere iustitiae complementum, non
debebant de iure per tales literas conveniri, unde dicti iudices
interloquendo pronunciarunt, se per easdem literas procedere non debere.
(Et infra:) Demum fuit a partibus in quosdam tanquam in arbitros taliter
compromissum, quod, si infra terminum in compromisso expressum causam
non deciderent, partes ad eorundem iudicum redirent examen. Verum
arbitris causam infra terminum negligentibus terminare, dicti iudices
iurisdictionem per formam compromissi huiusmodi resumpserunt, a quibus
iidem se sentientes gravari, quod super his, super quibus ab eis fuerant
absoluti, litigare compellebant eosdem, ad nostram audientiam
appellarunt. Ideoque mandamus, quatenus, si est ita, revocetis in
irritum, etc.



Arbitri electi ad causam recusationis, assignant partibus terminum ad
probandam causam suspicionis, et iudex recusatus compellit arbitros ad
causam finiendam.

Idem.

Suspicionis causa contra iudicem assignata, non ipse qui forsan
provocatus obesset, sed arbitri potius, coram quibus probatio est
facienda, et ad quos omnia, quae ad hunc articulum faciunt, pertinere
noscuntur, possunt ad hoc terminum assignare. Ab ipso quoque iudice, cui
sicut iurisdictio, sic et cetera, sine quibus explicari causa non
potest, intelliguntur esse commissa, iidem ut conveniant, si discordes
fuerint, in unam sententiam, vel tertium concorditer advocent, cum quo
duo vel alter eorum id faciat, sunt cogendi, ne huiusmodi occasione
principale negotium plus debito prorogetur.



Delegata iurisdictio ad personas, non expressas in rescripto, etiam de
ipsarum consensu prorogari non potest.

Idem Abbati sanctae Genovefae.

P. et G. per literas apostolicas conquerentibus coram te de episcopo
Londonensi, quod concessum ab eis mutuum promisso loco et termino non
persolvit, pendente iudicio I. laicus, qui in quantitate quadam eisdem
mercatoribus tenebatur, in se tuam iurisdictionem, sicut asserit, voluit
prorogare, ut, si infra terminum constitutum praedictam non solveret
quantitatem, excommunicationis et interdicti sententias in personam et
terram eius promulgares. Quas huiusmodi occasione a te latas decernimus
non valere, quum, etsi alias iurisdictioni praeesse dicaris, quia in
dictum I. nullam iurisdictionem habebas, iurisdictionis prorogatio nulla
noscitur exstitisse, quum huiusmodi delegata iurisdictio ad alias
personas nequeat prorogari.



Maior XX. annis potest a quocunque dari delegatus; idem in maiori
XVIII., dummodo interveniat consensus partium. Minor vero XVIII. non
potest dari, nisi a principe.

Idem.

Quum vigesimum annum peregeris, dari potuisti in aetate huiusmodi
delegatus. Ceterum constituto infra aetatem eandem, nisi partes scienter
consentirent in eum, qui annum XVIII. transscendisset, facta delegatio
ab alio, quam a principe, non teneret.



Potestas plurium delegatorum vel arbitrorum simpliciter datorum exspirat
per mortem unius.

Idem.

Uno delegatorum vel arbitrorum, sicut proponis, rebus humanis exempto,
eorum officium exspiravit, nisi aliud in delegatione aut compromisso
fuisset expressum.



Delegatus Papae subdelegare potest, licet datus sit ex officio, vel de
partium consensu, vel cum clausula praeelectionis, videlicet: "quod si
non omnes, tu cum alio exsequaris, etc." Hoc dicit usque ad  Is autem.
ñ Is, cui committitur negotium, ut personaliter exsequatur, potest,
si partes consentiunt, alteri subdelegare. Fallit in casibus hic
expressis. Hoc dicit usque ad  Ceterum. ñ Is, cui committitur
nudum ministerium exsequendum, non potest vices suas alteri committere;
fallit in legato sedis apostolicae. Et est textus notabilis, et multum
allegatur. Abb. Siculus.

Idem.

Quoniam apostolica sedes intendit providere negotiis, et non personis,
quibus eadem committuntur, si iudex tertius, licet ex officio nostro,
vel de assensu partium pro communi a nobis datus eisdem, alii
delegaverit vices suas, quum delegato a principe id concedatur a iure,
delegatio valebit ipsius. Idem quoque dicendum est, quum mandatur
episcopo, ut cum altero suorum coniudicum mandatum apostolicum
exsequatur, et tunc sine subdelegato ab ipso episcopo reliqui duo
procedere non valebunt. Is autem, cui iniungitur, ut personaliter
negotium exsequatur, potest, dummodo partes consentiant, hoc aliis
delegare, praeterquam si inquisitionem fieri, vel ecclesiis de praelatis
vel aliis ministris provideri mandaremus, quum in his omnibus casibus
industriam et fidem personae, cui talia committimus, eligere videamur. 
Ceterum, salva legatorum sedis apostolicae auctoritate, nulli, cui
commissum fuerit praedicare crucem, excommunicare vel absolvere aliquos,
dispensare cum irregularibus, vel iniungere poenitentias, liceat haec de
cetero aliis demandare, quia non sibi iurisdictio, sed certum
ministerium potius committitur in hac parte.

 DE OFFICIO LEGATI.



Legatus Papa etiam per simplicem querelam adiri potest.

Alexander III. universis Suffraganeis Cantuariensis ecclesiae.

Quum non ignoretis, venerabilem fratrem nostrum Cantuariensem
archiepiscopum vobis non solum metropolitico, sed etiam legationis iure
praeesse, mirabile satis est, quod quidam vestrum, sicut audivimus,
asseverare praesumunt, quod idem archiepiscopus nullam causam de
episcopatibus vestris sive metropoleos sive legationis iure debeat
audire, nisi per appellationem ad ipsum deferatur. Sane licet forte idem
archiepiscopus metropolitico iure audire non debeat causas de
episcopatibus vestris, nisi per appellationem deferantur ad eum,
legationis tamen obtentu universas causas de ipsis episcopatibus, quae
per appellationem vel querimoniam aliquorum perveniunt ad suam
audientiam, audire potest et debet, sicut qui in provincia sua vices
nostras gerere comprobatur. Mandamus itaque et praecipimus, ut causas
quae de episcopatibus vestris ad eundem archiepiscopum proferuntur, eius
iudicio relinquatis nec quemlibet clericum vel laicum vestrae
iurisdictionis deterrere vel impedire tentetis, quominus causam ad
praefatum Archiepiscopum, si voluerit, possit transferre.



De causa specialiter delegata a Papa legatus se intromittere non potest.

Coelestinus III.

Studuisti a nobis quaerere utrum de causa, quam alicui delegamus, alius,
qui sit generalis in provincia legatus, vel ante cognitionem, vel postea
cognoscere valeat, vel commissionis nostrae processum, quem iudici
delegato transmittimus, taliter impedire. Hanc itaque dubitationem de
animo tuo amputare volentes Respondemus, quod, quum mandatum speciale
derogat generali, legatus commissionem alii vel aliis factam specialiter
impedire non debet nec potest, unde, et si secundum formam expressam
mandati nostri sententia iam fuerit promulgata, non poterit ipse
legatus, nisi super hoc mandatum speciale receperit, eam quomodolibet
irritare. Ipsam tamen, si rationabiliter lata fuerit, confirmare valebit
et exsecutioni mandare.



Legatus etiam de latere ex generali legatione non potest transferre
episcopos, vel unam ecclesiam cathedralem alteri subiicere, et alteri
concedere ius primatiae, vel duos episcopatus unire, vel unum dividere;
excommunicatos tamen propter manuum iniectionem in clericos absolvere
potest. Hoc dicit cum c. seq.

Innocentius III. tit. sancti Laurentii in Lucina Presbytero cardinali,
sedis apostolicae Legato.

Nisi specialis illa dilectio, quam ad personam tuam habuimus et habemus,
iustum, immo iustissimum motum animi nostri temperaret, poena docente
cognosceres, quantum in personam tuam excesseris, quantumcunquae in
Romanam ecclesiam deliqueris, matrem tuam, quae quum te nutriverit et
exaltaverit, tu eam penitus sprevisse videris, qui spretis canonicis
sanctionibus et consuetudine generali, motu proprio praesumpsisti, quod
nec factum fuit, nec auditum, venerabilem fratrem nostrum Troianum
episcopum regni Siciliae cancellarium praeter speciale mandatum nostrum
de Troiana ecclesia ad Panormitanam de facto, quia de iure non potuisti,
transferre. [Sane etc. cf. c. 3. de usu et auct. pall. I. 8.]



Summatum fuit supra in cap. praecedenti.

Idem eidem.

Quod translationem pontificis de Troiano episcopatu ad Panormitanam
metropolim a te factam nolumus ratam habere, zelus utique non
amaritudinis, sed rectitudinis nos induxit, quia, Licet in regno
Siciliae generalis sit tibi commissa legatio, ad ea tamen sine speciali
mandato nostro non debuisti manus extendere, quae in signum privilegii
singularis sunt tantum summo Pontifici reservata. Tamen Et si quaedam ex
his, quae de speciali concessione saepe fuere legatis indulta, ut
illorum videlicet absolutio, qui propter sacrilegas manuum iniectiones
in clericos, incidunt in canonem promulgatae sententiae, videantur ex
ipso legationis officio iam licere legatis, an existimas, quia vices
nostras tanquam legato tibi commisimus exsequendas, quod Panormitanam
ecclesiam posses subiicere Messanensi, ut illam praeficeres isti,
concesso sibi privilegio primatiae? An putas, ex eadem causa tibi
licere, duos episcopatus unire, vel unum dividere sine licentia
speciali? Non ergo in eius odium, vel ad iniuriam tui reputes esse
factum, sed ut privilegium Petri maneat inconcussum, quum et felicis
memoriae Alexander Papa, praedecessor noster, quasi simile fecerit,
obviando praesumptioni legati, quem in Hispaniam destinarat, volenti
simile attentare. [Super eo vero etc. cf. c. 11. de temp. ord. I. 11.]



Ex quo legatus retulit causam Papae, illius desinit esse iudex.

Idem Bononiensi Episcopo et M. Capellano, Subdiacono nostro.

Licet Tranenses canonici ab initio dissensissent, tandem tamen omnes
unanimiter consenserunt, dilectum filium G. fratrem Cassinensis abbatis
in archiepiscopum eligentes, cuius electionem venerabilis frater noster
Portuensis episcopus, tunc apostolicae sedis legatus, examinari
praecepit, et examinationem redactam in scriptis fecit sigillis
dilectorum filiorum archidiaconi et magistri Petrarchae muniri, cum suo
quoque sigillo ad sedem apostolicam transmittendam. Literas quoque suas
nobis pro dicto fratre Cassinensis abbatis deprecatorias destinavit,
quas cum decreto electionis omnium canonicorum subscriptionibus
roborato, nec non et literis suffraganeorum et populi, tres de canonicis
Tranensis ecclesiae, ab universo capitulo destinati, nobis humiliter
praesentarunt, petentes electionem canonicam de persona idonea
celebratam auctoritate apostolica confirmari. Nos autem ad maiorem
cautelam a praedictis canonicis in iuramentum recepimus, non a nobis
exactum, sed ab ipsis oblatum, et factum electionis, sicut est et moris
et iuris, examinavimus diligenter. Interim vero Nuncius praefati
Cassinensis abbatis suas nobis literas praesentavit, gravem contra iam
dictum legatum querimoniam continentes, quod, postquam electionem
examinaverat, et eam ad nostrae deliberationis examen transtulerat,
nunciis iam directis, iterum electionem eandem malitiose nimis examinare
praesumpsit. Unde petebat per viros idoneos suspicione carentes de ipso
facto diligenter inquiri. Quumque praefatus supervenisset episcopus, et
ea, quae gesta sunt, intellexissemus ab ipso, De communi consilio
fratrum nostrorum examinationem secundam, tanquam a non suo iudice
factam, postquam negotium ad nostrum fuerat translatum examen, censuimus
irritam et inanem. [Quia tamen etc. Dat. Lat. VIII. Kal. Iul. 1202.]



Legatus de latere confert beneficium vacans, licet illud spectet ad
praesentationem alicuius clerici. Hoc dicit et est casus notabilis.

Idem sancti P. et sancti Leonis Abbatibus, et R. archidiacono Tullensibus.

Dilectus filius R. Metensis canonicus nobis humiliter intimavit, quod,
quum venerabilis frater noster Praenestinus episcopus, apostolicae sedis
legatus, ecclesiam sancti Trudonis ad resignationem proprii pastoris in
manibus eius factam liberaliter contulisset eidem, dilectus filius B.
Metensis archidiaconus, ad quem illius ecclesiae praesentatio
pertinebat, asserens, quod eodem inconsulto conferri non potuit a
legato, donationi eius minus rationabiliter se opponens, canonicum ipsum
super eadem ecclesia indebite molestare praesumit. Quum igitur plus
iuris habeat in concessione praelatus, quam in praesentatione patronus,
nec praeiudicetur praelato, si quando per apostolicae sedis legatum eo
inconsulto ecclesia concedatur, discretioni vestrae per apostolica
scripta mandamus quatenus dictum archidiaconum, ut ab eius super hoc
indebita molestatione desistat, monitione praemissa per censuram
ecclesiasticam appellatione remota cogatis. [Nullis literis etc. Dat.
Anagniae X. Kal. Mart. Ao. VI. 1204.]



Legatus in pluribus locis potest in quolibet dictorum locorum
iurisdictionem suam exercere ita, quod facta unius loci potest in alio
explicare. Hoc dicit Panorm.

Idem illustri Regi Francorum.

Novit ille, qui nihil ignorat, quod regiae sublimitati (Et infra:) Ex
parte tua querimoniam accepimus, videlicet quod, quum tibi legatus esset
certa ratione suspectus, post appellationem ad nos interpositam extra
fines regni Francorum in terram tuam interdicti sententiam promulgavit.
Qui etiam in animam tuam promiserunt et obtulerunt iurare, quod tu coram
legatis et delegatis nostris super hoc negotio stabis iuri, et quod
propter huiusmodi negotium nec per nos, nec per alium fueris ex parte
nostra citatus, ut iuri pareres, praedictam petens sententiam recepta
huiusmodi cautione relaxari. Ceterum ad ea, quae contra cardinalem
obiecerant, et eis respondimus, et Tuae magnificentiae respondemus, quod
etsi fines regni Francorum exierat, nondum tamen fuerat terminos suae
legationis egressus, quum non solum in regno Francorum, sed in
Viennensi, Lugdunensi et Bisuntinensi provinciis iniunctam sibi a nobis
legationis sollicitudinem suscepisset.



Praesente legato de latere minor legatus exsecutionem officii sui
dimittere debet.

Gregorius IX. Patriarchae Hierosolymitano.

Volentes (Et infra:) Fraternitati tuae legationis officium in provincia
tua duximus committendum, ita tamen, quod, si legatum ad partes illas de
latere nostro contigerit destinari, exsecutionem ipsius officii, quamdiu
legatus ipse ibi fuerit, pro sedis apostolicae reverentia omnino dimittas.



Legatus, non de latere sed ratione personae, extra provinciam sibi
decretam absolvere nequit excommunicatos pro iniectione manuum in
clericos, nec etiam in provincia, si tales excommunicati aliunde
veniant. Legatus vero ratione dignitatis nullos tales absolvit. H. d.
secundum communem intellectum.

Idem.

Excommunicatis pro iniectione manuum violenta ecclesiae Romanae legati,
qui de ipsius latere non mittuntur, extra provinciam sibi commissam, vel
ibidem, si huiusmodi manuum iniectores illuc contingat aliunde accedere,
et qui ecclesiarum suarum praetextu legationibus sibi vendicant
dignitatem, etiam subditis, quamvis in provincia sua exsistentes,
beneficium absolutionis impertiri non possunt, nisi de speciali gratia
illis et istis amplius a sede apostolica concedatur.



Durant legati statuta etiam legatione finita, finitur tamen sui delegati
iurisdictio, si citatio non praecessit.

Idem.

Nemini dubium esse volumus, quin legatorum sedis apostolicae statuta
edita in provincia sibi commissa durent tanquam perpetua, licet eandem
postmodum sint egressi; secus autem, si causas duxerint aliquibus
delegandas, quum iurisdictio istorum exspiret, si ante illorum discessum
horum citatio non praecessit.

 DE OFFICIO IUDICIS ORDINARII.



Episcopi in suis dioecesibus possunt crimina inquirere et punire, et,
quum opus fuerit, invocare brachium saeculare.

Ex synodo Ioannis Papae.

Perniciosa [inolevit consuetudo, ut iudex publicus vel minister peccata
populi, quae ab episcopis sunt inquirenda, quibus animarum sollicitudo
commissa est, quasi inquirenda vendant, et ea occasione licenter
scelesta vita augmentetur, et, si in proprietate ecclesiae vel clerici
feminas inveniant adulteras, infamant, comprehendunt, dilaniant donec
domini earum vel parentes eas redimant, pro quo consanguinei earum in
modicam deveniunt paupertatem, et eo ordine liberius post venditionem
fornicari non metuunt, dicentes nihil pertinere ad episcopum, quae a
publico examinata dignoscitur et redempta, quod omnino irregulariter
inolevisse manifestum est.] Habeant igitur episcopi singularum urbium in
suis dioecesibus, liberam potestatem adulteria et scelera inquirere,
ulcisci et iudicare, secundum quod canones censent, absque impedimento
alicuius. Et quum opus fuerit, [ad comprimendos rebelles et
contemptores] publicum convocent auxilium non ad praeiudicandum, sed
potius ad ea, quae Deo sunt placita [et saluti animarum conveniunt,]
prosequendum.



Ordinarius, qui scit, non ut iudex vel homo, sed ut Deus, subditum esse
criminis reum, indeterminate poterit, sed non nominatim, eum arguere vel
punire.

Eugenius Papa.

Si sacerdos sciat pro certo, aliquem, esse reum alicuius criminis, vel
si confessus fuerit, et emendare noluerit, nisi iudiciario ordine quis
probare possit, non debet eum arguere nominatim, sed indeterminate,
sicut dixit Christus: "Unus vestrum me traditurus est." Sed si ille, cui
damnum illatum est, petierit iustitiam, potest excommunicare auctorem
damni, licet etiam ei confessus sit. Sed tamen non nominatim potest eum
removere a communione, licet sciat eum esse reum, quia non ut iudex
scit, sed ut Deus. Sed debet eum admonere, ne se ingerat, quia nec
Christus Iudam a communione removit.



Si ordinarius subiectus episcopo profert in sibi subiectum iustam
censuram ecclesiasticam, episcopus illam servare debet, et illam sine
satisfactione et conscientia proferentis relaxare non debet.

Alexander III. Florentino Episcopo.

Quum ab ecclesiarum praelatis ecclesiastica sententia in malefactores
aliquos promulgatur, rata debet et firma consistere, et usque ad
condignam satisfactionem inviolabiliter observari. Quapropter
discretioni vestrae per apostolica scripta [praecipiendo] mandamus,
quatenus, si quando dilectus filius noster Lan., plebanus sancti P. de
Lucar, in clericos vel laicos parochianos suos interdicti vel
excommunicationis sententiam rationabiliter tulerit, ipsam facias
inviolabiliter observari, et eam sine congrua satisfactione et absque
eiusdem plebani conscientia non relaxes.



Si ordinatio vacantis ecclesiae etiam patronatae ex iuxta causa
differtur, est ibi per episcopum oeconomus ponendus.

Idem Cantuariensi Archiepiscopo et eius Suffraganeis.

Quum vos plerumque oporteat ordinationem ecclesiarum differre pro eo,
quod quandoque personae vobis minus idoneae praesentantur, aut interdum
inter vos et praesentatores personarum alia de causa radix dissensionis
emerserit providendum nobis est, ne occasione huius dissensionis et
scandali interim fructus illarum depereant, aut eis in spiritualibus
gravia proveniant detrimenta. Inde est, quod fraternitati vestrae per
apostolica scripta praecipiendo mandamus, quatenus, si quando in illis
vacantibus ecclesiis, in quibus ecclesiastica persona praesentationem
non habet, vel quia personae minus idoneae vobis praesentantur, vel alia
de causa, de iure personas non potueritis in eis instituere,
[contradictione et] appellatione remota ponatis oeconomos, qui debeant
ecclesiarum fructus percipere, et eos aut in ecclesiarum utilitatem
expendere, aut futuris personis fideliter reservare.



Si constat ordinario, quod absolutus a Papa suppressit veram causam,
quare fuerat excommunicatus, debet illum remittere ad Papam. Si vero
sibi non constat, est tamen sibi urgens suspicio contra eum, debet
cogere eum se purgare.

Idem Cantuariensi Archiepiscopo.

Ex parte tua nobis est constanti assertione propositum, quod interdum
quidam pro certis causis excommunicati sedem apostolicam visitant, et
reticentes causas, pro quibus sunt vinculo excommunicationis adstricti,
de absolutione sua literas deferunt, continentes, eos ad sedem
apostolicam accessisse, et auditis confessionibus suis absolutionis
beneficium meruisse. Unde Quia nos consulere voluisti, utrum illorum
absolutio teneat, qui, occultatis excessibus, pro quibus excommunicati
fuerant, absolutionis beneficium per sedem apostolicam meruerunt, suae
excommunicationis causam aliam praetendentes, tuae consultationi taliter
respondemus, quod, si ita tibi constiterit, debes eos ecclesiastica
censura compellere, cum literis tuis rei veritatem continentibus ad
sedem apostolicam redire. Si vero id tibi non constiterit, et eos
suspectos habueris, quod confessi non fuerint veritatem, ipsos
compellere debes exinde coram te, quod veritatem confessi fuerint,
purgationem praestare.



Si ex desidia vel malitia delegati Papae quis perseverat in peccato,
ordinarius loci potest supplere, non obstante, quod causa fuerit
delegato commissa. Hoc dicit et est casus notabilis et singularis.

Coelestinus III.

Significavit nobis tua fraternitas, quod quidam de parochianis tuis,
quum pro illicita consanguinitatis et affinitatis copula
excommunicatione notantur, ad iudices remotiores ab apostolica sede
literas impetrant commissionis. Per quas, quum ab excommunicatione
fuerint absoluti, quia dicti delegati ad locum, ubi testes
consanguinitatis vel affinitatis produci valeant, non accedunt, nec
aliquos pro eorum receptione transmittunt, in praenominata nefariae
coniunctionis copula remanent, et causa debitum non sortitur effectum.
Unde postulasti a nobis, quid sit tibi in tali articulo faciendum. Quum
itaque pro malitia vel desidia iudicis delegati non debeat quis ad
remanendum in copula coniunctionis iniquae suffragium invenire, tale
damus tuae fraternitati in hac consultatione responsum, quod, quotiens
ea, quae praediximus, in tua dioecesi evenire contigerit, licite potes
taliter absolutos in pristinam excommunicationis sententiam revocare,
ipsosque tam diu eadem sententia tenere ligatos, donec causa in
receptione testium et in aliis legitimum incipiat habere progressum, vel
aliud exinde suscipias ab apostolica sede mandatum. [Ceterum etc. cf. c.
de test. cog. II. 21.]



Ordinarius supplet negligentiam abbatis, non revocantis monachum
vagabundum.

Innocentius III. Ausitano Archiepiscopo.

Quanto devotio religiosorum virorum studiosius mandatis divinis
inhaeret, et creatori suo placere per opera sanctae conversationis
intendit, tanto humani generis inimicus ad seductionem eorum suae
fraudis malignitate laborat, et variis modis eis praestat materiam
excedendi, et animas eorum inextricabili laqueo nititur irretire. Ad
audientiam siquidem nostram noveris pervenisse, quod monachi, canonici
et alii regulares tuae provinciae, quum deberent potius in claustro
iuxta regularia constituta divinis obsequiis vigilare, de obedientiis et
reditibus, quorum curam gesserunt, pecunia congregata, claustrum
abhorrentes, per curias principum et potentum discurrere non verentur,
et muneribus suis illorum sibi favorem et gratiam acquirunt, ac de eorum
familiaritate confisi in conventu suo graves dissensiones commovent et
ceterorum humilitatem in spiritu arrogantiae contemnentes mandatis
praelatorum suorum inobedientes et contumaces exsistunt, et contra
illorum prohibitionem saecularium negotiorum sollicitudinibus se
immergunt. Quoniam igitur propter hoc ordo religionis non modicum
enervatur: fraternitati tuae per apostolica scripta Mandamus, quatenus,
quoscunque tales inveneris, nisi ad commonitionem tuam resipuerint, ut
proprium suum in manibus praelatorum suorum sine difficultate resignent,
convertendum in utilitatem domus secundum abbatis consilium, et
regularem vitam observent, si praelati eorum post tuam commonitionem id
exsequi negligenter omiserint, per suspensionem officii et beneficii
appellatione remota compellas. [Dat. Lat. XIV. Kal. Apr. 1198.]



Ab uno episcopo excommunicatus ab aliis est vitandus. Et archiepiscopus
per querelam aditus, non absolvet, nisi primo remittat.

Idem Rothomagensi Archiepiscopo et eius Suffraganeis.

Ad reprimendam malitiam perversorum poenae certae sunt in canonibus
constitutae, quas, sicut latas a vobis interdum in subditos vultis
inviolabiliter observari, ita latas ab aliis debetis inviolabiliter
observare. Ideoque per apostolica scripta mandamus, quatenus sententias,
quas venerabilis frater noster Lexoniensis episcopus duxerit in subditos
suos canonice promulgandas, et vos ipsi servetis, et eas a vestris
subditis faciatis inviolabiliter observari. Tu vero, frater
archiepiscope, quum excommunicationis sententia per appellationis non
suspendatur obiectum, si quis excommunicatus ab episcopo de iniusta tibi
fuerit excommunicatione conquestus, ad ipsum, ei quasi coepiscopo
deferens, absolvendum secundum ecclesiae formam remittas. Qui si forte
noluerit ipsum absolvere, tu recepta cautione iuratoria absolutionis
munus ei poteris exhibere, ita tamen, quod, nisi legitime tibi
constiterit, eum contra iustitiam excommunicatum fuisse, ex debito sibi
iuramenti praecipias, ut super eo, de quo fuerit excommunicatione
notatus, eidem episcopo satisfaciat competenter. Quod si facere forte
contempserit, eum in excommunicationis sententiam appellatione remota
reducere non omittas. [Dat. etc. Kal. Iun. 1198.]



De causis subditorum archiepiscoporum et episcoporum suorum patriarcha
non cognoscit, nisi per appellationem legitimam, aut vigore
consuetudinis seu privilegii.

Idem Turonensi Archiepiscopo.

Duo simul consultationem scilicet et querimoniam, unica tuae
fraternitatis petitio continebat, per quam a venerabili fratre nostro
Hierosolymitano patriarcha conquerebaris, clericos tuos tecum iniuste
gravari, qui eos, spreto tuo iudicio, coram quo parati sunt de se
querimoniam deponentibus iustitiam exhibere, licet ad eum per
appellationem causa minime deferatur, coram se respondere compellit, et
utrum ad id possint de iure compelli, per nostras postulabas literas
edoceri. Volentes igitur tibi super gravaminibus providere praedictis,
Consultationi tuae taliter respondemus, quod, quum sit in canonibus
diffinitum, primates vel patriarchas nihil iuris prae ceteris habere,
nisi quantum sacri canones concedunt, vel prisca illis consuetudo
contulit ab antiquo, ita, ut secundum Nicaenas regulas sua privilegia
serventur ecclesiis, praeterquam si apostolica sedes aliquam ecclesiam
vel rectorem ipsius quolibet speciali privilegio decreverit honorare, de
fratrum nostrorum consilio respondemus, quod, quamdiu clerici tui coram
te voluerint stare iuri, compelli non debent iudicium eiusdem
patriarchae subire, nisi causa forsitan per appellationem ad eius
audientiam perferatur, aut, quod non credimus, ei aliquid super hoc a
sede apostolica sit indultum. [Dat. Lat. Non. Ian. 1199.]



Archiepiscopus impeditus potest consecrationem sui suffraganei alteri
committere, et consecrandus tenetur ab illo commissario munus
consecrationis recipere.

Idem Turonensi Archiepiscopo.

Quod sedem apostolicam consulis super his, quae tibi dubia exsistunt,
gratum gerimus et acceptum, et tua exinde fraternitas merito videtur
commendanda, quum lex divinae constitutionis eandem sedem totius
posuerit orbis terrarum magistram, ut quicquid dubitatur ab aliquo, ab
ea tandem eiusdem ratio requiratur. Nos siquidem consuluisti, utrum, si
forte aliqua infirmitate vel alia iusta causa detentus aliquem
suffraganeorum tuorum consecrare non posses, alicui coepiscoporum tuorum
vices tuas committere licitum tibi esset, et utrum electus, qui pro
consecratione instaret, ab eo, cui vices tuas taliter commisisses,
deberet licite consecrari? In quo Consultationi tuae taliter
respondemus, quod in tali articulo constituto et tuas vices, ut dictum
est, tibi committere licet, et consecrandus munus debet ab eo
consecrationis accipere, cui eas duxeris committendas, dummodo
catholicus habeatur, et impedimentum ei ex subtractione gratiae
apostolicae sedis non obsistat. [Dat. Lat. XVI. Kal. Iun. 1199.]



Archiepiscopus causam ad se per appellationem delatam subditis
suffraganei committere potest, non tamen ad ipsam suscipiendam
compellere potest. H. d. usque ad  Praeterea. ñ Mortuo delegato
Papae, qui excommunicavit reum, vel actorem in possessionem induxit, si
eius successor in delegatione succedit, absolvere et restituere
possessionem poterit, alias solus Papa restituet et absolvet,
praeterquam in mortis articulo; ne tamen currat annalis praescriptio,
reus coram ordinario, vel publicis personis de stando iuri cautionem
praestabit. Hoc dicit.

Idem Episcopo Heliensi.

Pastoralis officii (Et infra: cf. c. 28. de off. iud. del. I. 29.) Ex
parte tua fuit insuper quaesitum, utrum, si aliqua causa fuerit ad
archiepiscopum per appellationem delata, possit eandem iure ordinariae
potestatis suffraganei sui subdito delegare, vel animadvertere in
eundem, si causam renuerit suscipere delegatam? Ad quod utique
respondemus, quod archiepiscopus ipsum ad suscipiendam delegationem
huiusmodi compellere nequit invitum, quum in eum, exceptis quibusdam
articulis, nullam habeat potestatem, licet episcopus suus eidem sit
metropolitana lege subiectus. [Praeterea etc. cf. c. 28. de off. iud.
del. I. 29.] Edoceri Praeterea postulasti, an alicui liceat sine
speciali mandato apostolicae sedis, delegato, qui reum propter
contumaciam manifestam excommunicationis vinculo innodavit, vel
petitorem causa rei servandae in possessionem petitorum induxit, rebus
humanis exempto, eidem volenti iuri parere absolutionis beneficium
impertiri, et possessionem restituere infra annum, sufficienti recepta
primitus cautione? Ad quod utique dicimus, quod, quum delegatus, quantum
ad illud sit maior ordinario, sine mandato summi Pontificis
excommunicatus ab huiusmodi delegato non potest per alium, praeterquam
in mortis articulo, absolutionis gratiam obtinere, nisi forsan delegatus
talis exstiterit, cui alius succedat in onere et honore. Nec per alium,
quam per summum Pontificem recuperare poterit possessionem amissam.
Verumtamen, ne alius post annum verus efficiatur possessor, coram
ordinario, vel si eius copiam habere nequiverit, coram publicis et
honestis personis, ut quasi praescriptionem interrumpat annalem, offere
ac praestare, quod iuri parebit, poterit cautionem, ut sic post annum
recuperare possessionem per sedem apostolicam mereatur [Quaesivisti etc.
cf. c. 53. de app. II. 28. Dat. Rom. ap. S. Petr. XIV. Kal. Ian. 1204.]



Papa per rescriptum, quo mandat ordinario, ut subditos suos corrigat,
non facit ex hoc ipsum delegatum, ideo ab eo poterit appellari ad
proximum superiorem, sicut, si Papa nullum mandatum fecisset. Hoc dicit.

Idem Archiepiscopo Senonensi.

Licet in corrigendis excessibus iuxta canonicas sanctiones appellationis
sit diffugium interclusum, et ideo venerabilis frater noster Parisiensis
episcopus a nobis receperit in mandatis, ut tam circa monachos et alios
viros religiosos, quam etiam clericos saeculares suae iurisdictioni
subiectos, qui multa et gravia crimina committere proponunt, quae cedunt
non solum in animarum dispendium, sed etiam in scandalum plurimorum,
inquirat et corrigat appellatione remota quae viderit corrigenda,
statuens ad reformationem eorum quod regulare fuerit et honestum; quia
tamen intentionis nostrae nec fuit, nec esse debuit, iurisdictioni tuae
per mandatum huiusmodi derogare: praesentium auctoritate duximus
declarandum, quod, si forsitan in inquisitionibus ab eodem episcopo, non
tanquam delegato, sed tanquam ordinario faciendis, aliquis casus
emerserit, in quo licitum sit ad sedem metropolitanam appellare,
praedicti occasione mandati auctoritati tuae, quo minus ad te tanquam ad
metropolitanum appellari valeat, nolumus aliquatenus derogare. Tu tamen
nec impedias per te ipsum, nec per alios facias impediri, quominus idem
episcopus in corrigendis excessibus subditorum officii sui debitum
exsequatur, etsi forsan in casu concesso ad te fuerit appellatum, in
appellationis causa prudenter et iuste procedas. [Dat. Rom. ap. S. Petr.
XIV. Kal. Ian. Ao. X. 1207.]



Praelati subditos corrigunt et reformant, appellatione remota, vel
consuetudine non obstante. Si tamen capitulum consuevit corrigere
excessus canonicorum, si infra terminum ab episcopo praefigendum non
facit, ipse episcopus hoc faciet. Hoc dicit usque ad  Ceterum. ñ Si canonici sine manifesta et rationabili causa, maxime in contemptum
episcopi, cessant a divinis, episcopus cessationem non servabit, et
metropolitanus vice Papae cognoscet. Hoc dicit. ñ Praelatus in
impositione poenae cavere debet a quaestu pecuniae, et ab omni alio
gravamine. H. d. usque ad finem.

Idem in concilio generali.

Irrefragabili constitutione sancimus, ut ecclesiarum praelati ad
corrigendum subditorum excessus, maxime clericorum, et reformandos mores
prudenter ac diligenter intendant, ne sanguis eorum de suis manibus
requiratur. Ut autem correctionis et reformationis officium libere
valeant exercere, decernimus, ut exsecutionem ipsorum nulla consuetudo
vel appellatio valeat impedire, nisi formam in talibus excesserint
observandam. Excessus tamen canonicorum cathedralis ecclesiae, qui
consueverunt corrigi per capitulum, per ipsum in illis ecclesiis, qui
talem hactenus consuetudinem habuerunt, ad commonitionem vel iussionem
episcopi corrigantur infra terminum competentem ab eo praefigendum,
alioquin ex tunc episcopus Deum habens prae oculis, [omni contradictione
cessante] ipsos, ut animarum cura requirit, per censuram ecclesiasticam
corrigere non postponat. [Sed et alios eorum excessus corrigere non
omittat, prout animarum causa requirit, debito tamen in omnibus ordine
observato.] Ceterum si canonici absque manifesta et rationabili
causa, maxime in contemptum episcopi, cessaverint a divinis, episcopus,
si voluerit, nihilominus celebret in ecclesia cathedrali, et
metropolitanus ad querelam ipsius, tanquam super hoc delegatus a nobis,
taliter eos per censuram ecclesiasticam cognita veritate castiget, quod
metu poenae talia de cetero non praesumant. Provideant itaque
diligenter ecclesiarum praelati, ut hoc salutare statutum ad quaestum
pecuniae vel gravamen aliud non convertant, sed istud studiose ac
fideliter exsequantur, si canonicam velint effugere ultionem, quoniam
super his sedes apostolica auctore Domino attentissime vigilabit.



Quum in civitate vel dioecesi sunt populi diversarum linguarum;
episcopus debet providere eis per viros idoneos, qui secundum varietatem
linguarum officia eis celebrent, et sacramenta ministrent. Et si urgens
est necessitas, constituet sibi vicarium pontificem illius linguae; non
tamen propter hoc eadem dioecesis debet habere duos episcopus.

Idem in eodem.

Quoniam in plerisque partibus infra eandem civitatem atque dioecesim
permixti sunt populi diversarum linguarum, habentes sub una fide varios
ritus et mores, districte praecipimus, ut pontifices huiusmodi civitatum
sive dioecesum provideant viros idoneos, qui secundum diversitates
rituum et linguarum divina illis officia celebrent et ecclesiastica
sacramenta ministrent, instruendo eos verbo pariter et exemplo.
Prohibemus autem omnino, ne una eademque civitas sive dioecesis diversos
pontifices habeat, tanquam unum corpus diversa capita, quasi monstrum.
Sed si propter praedictas causas urgens necessitas postulaverit,
pontifex loci catholicum praesulem nationibus illis conformem provida
deliberatione constituat sibi vicarium in praedictis, qui ei per omnia
sit obediens et subiectus. Unde, si quis aliter se ingesserit,
excommunicationis se noverit mucrone percussum, et, si nec sic
resipuerit, ab omni ministerio ecclesiastico deponendum, adhibito, si
necesse fuerit, brachio saeculari ad tantam insolentiam repellendam.



Episcopi, qui per se non possunt, tenentur assumere idoneos, qui
suppleant suo loco quoad praedicationes, visitationes et confessionum
auditiones; et ut possint episcopi reperire tales, praecipit in
ecclesiis cathedralibus et collegiatis tales institui.

Idem in eodem.

Inter cetera, quae ad salutem spectant populi Christiani, pabulum verbi
Dei permaxime sibi noscitur esse necessarium, quia, sicut corpus
materiali, sic anima spirituali cibo nutritur, eo, quod non in solo pane
vivit homo, sed in omni verbo, quod procedit de ore Dei. Unde, quum
saepe contingat, quod episcopi propter suas occupationes multiplices,
vel invaletudines corporales, aut hostiles incursus, seu occasiones
alias, ne dicamus defectum scientiae, quod in eis reprobandum est
omnino, nec de cetero tolerandum, per se ipsos non sufficiunt ministrare
populo verbum Dei, maxime per amplas dioeceses et diffusas: generali
constitutione sancimus, ut episcopi viros idoneos ad sanctae
praedicationis officium salubriter exsequendum assumant, potentes in
opere et sermone, qui plebes sibi commissas vice ipsorum, quum per se
iidem nequiverint, sollicite visitantes, eas verbo aedificent et
exemplo, quibus ipsi, quum indiguerint, congrue necessaria
subministrent, ne pro necessariorum defectu compellantur desistere ab
incepto. Unde praecipimus, tam in cathedralibus quam in aliis
conventualibus ecclesiis viros idoneos ordinari, quos episcopi possint
coadiutores et cooperatores habere, non solum in praedicationis officio,
verum etiam in audiendis confessionibus et poenitentiis iniungendis, ac
ceteris, quae ad salutem pertinent animarum. Si quis autem hoc adimplere
neglexerit, districtae subiaceat ultioni.



Episcopus in ecclesiis dioecesis suae debet esse contentus iuribus
episcopalibus, et quae sint iura episcopalia declarat.

Honorius III. Episcopo Assisinatino.

Conquerente oeconomo monasterii sancti Benedicti montis Subasii nobis
innotuit, quod tu iuribus episcopalibus non contentus, quae in ecclesiis
seu capellis eiusdem monasterii debes habere, a quibusdam earum
procurationem exigis, quas ad dandam procurationem minime sufficere
proponebat, petens, ut iure tuo contentus exsistens a molestatione
dictarum ecclesiarum super ceteris desisteres, postulans etiam ad omnem
litis materiam in posterum amputandam, ut specificares, quae tibi
ratione iuris episcopalis competerent in eisdem, quorum quibusdam
iuribus episcopalibus specificatis hinc inde lis fuit super praemissis
legitime contestata. Nos autem, inspectis probationibus utrinque
receptis, et quae ab utraque parte fuere proposita plenius intellectis,
decrevimus, ut in ecclesiis seu capellis tuae dioecesis, ad monasterium
ipsum spectantibus, habeas canonicam obedientiam, subiectionem et
reverentiam, institutionem et destitutionem, correctionem et
reformationem, ac censuram ecclesiasticam, iurisdictionem quoque
causarum omnium ad forum ecclesiasticum de iure spectantium,
poenitentias et sacramentorum omnium, quae ab episcopo sunt recipienda,
collationem, synodum et synodatici seu cathedratici nomine duos solidos
Lucensis monetae, quartam decimationum et mortuariorum, visitationem
quoque annuam, ita, quod, quum ad eas visitandas accesseris, non amplius
procurationis nomine requiras ab eis, nisi quantum, pensatis
facultatibus earundem, moderate poterunt exhibere, ne plus ceteris
capellis eiusdem dioecesis in procurationibus ullatenus onerentur, et
ecclesiam S. Pauli de Assisia a procurationis onere penitus relevamus.
Tu autem his iuribus in praefatis ecclesiis contentus exsistens, non
amplius ab eis exigas praeter moderatum auxilium, quod iuxta formam
Lateranensis concilii, si manifesta et rationabilis causa exstiterit,
cum caritate postulandum, sicut ab aliis ecclesiis eiusdem dioecesis pro
necessitate temporis sustinemus.



Episcopus visitans monasterium non introducat saeculares, sed duos aut
tres canonicos suos cum aliquibus religiosis.

Idem Abbati et Conventui sancti Remigii.

Ut iuxta illius supremi post Christum pastoris edictum pastor forma
factus gregis ex animo dignoscitur, non dominandi libidine, sed amore
recte regendi debet illum salubriter visitare, sic excessus
delinquentium quantum potest corripiens, ne revelet, sic increpans, ne
confundat: quia, quum iuxta sapientis edictum secreto sit arguendus
amicus, amicitiae legem violare videtur, si econtra palam arguat
exprobrando. Attendentes igitur, quod indecens est, ut venerabili fratri
nostro Remensi archiepiscopo in monasterio vestro visitationis officium
exercente saeculares intersint, per quos possit in claustro
dissolutionis materia provenire, quum nequaquam bene in claustralibus
inducantur: auctoritate praesentium firmiter inhibemus, ut nullos de
cetero saeculares in capitulum, nisi duos vel tres de canonicis
ecclesiae suae in decenti habitu, viris aliis, quos expedire viderit,
religiosis adiunctis, secum visitationis tempore introducat.



Lex dioecesana et lex iurisdictionis sunt diversae, unde res iudicata in
una non obstat agenti in alia.

Idem Episcopo Baiocensi et Archidiacono Rothomagensi.

Dilectus filius abbas monasterii Rothomagensis Venetensis dioecesis
coram nobis exposuit, quod tertia pars emendarum, quas homines quinque
parochiarum, quae sui conventus sunt usibus deputatae, pro suis
excessibus solvere compelluntur, ad suum spectat monasterium ab antiquo,
et quod inter ipsos homines orta ecclesiastica quaestione citatio ad
eundem, sed examinatio et decisio quaestionis ad venerabilem fratrem
nostrum Venetensem episcopum et ipsum abbatem pertinent in communi.
Quumque felicis memoriae Innocentius Papa praedecessor noster,
conquerente ipso abbate, quod praefatus episcopus super hoc inquietabat
eundem, vobis de assensu partium dederit in mandatis, ut, vocatis
partibus et auditis hinc inde propositis, causam remitteretis ad eum
sufficienter instructam, dictus episcopus processum vestrum diutius
impedivit occasione cuiusdam sententiae, quae super quibusdam ecclesiis
quoad legem dioecesanam promulgata exstitit pro eodem. Unde praefatus
abbas nobis humiliter supplicavit, ut quum citatio, causarum examinatio
et decisio, ac emendae ad legem iurisdictionis pertinere noscantur, non
sineremus sententiae memoratae praetextu negotii processum ulterius
impediri. Quum igitur praedicta de lege iurisdictionis exsistant,
discretioni vestrae mandamus, quatenus huiusmodi sententia non obstante
procedatis in negotio ipso iuxta traditam vobis formam.



Per rescriptum, quo Papa mandat ordinario, ut corrigat clericos suae
dioecesis, non datur ei iurisdictio super exemptos.

Gregorius IX. Episcopo Suanensi.

Grave gerimus [et indignum], quod quum in ecclesiam sanctae Mariae de
Orbitello, et quasdam alias ecclesias in tua dioecesi exsistentes, ad
monasterium sancti Anastasii de Urbe spectantes, nullam iurisdictionem
habeas ordinariam aut etiam delegatam, occasione literarum nostrarum,
quas super correctione clericorum tibi transmisimus, in eas interdicti,
ac in clericos earundem suspensionis sententias promulgasti, quanquam
abbas eiusdem monasterii eos corrigere sit paratus, [prout pertinet ad
eundem; quia vero eo minus debemus iniurias ipsius monasterii sustinere,
quo specialiter ad nos spectans, nos post Deum operat praecipuos
adiutores, fraternitati tunc per apostolica scripta firmiter
praecipiendo] Mandamus, quatenus, si est ita, prudenter corrigens per te
ipsum quae minus provide attentasti, praedictas sententias [infra octo
dies post susceptionem praesentium] sine [qualibet] difficultate relaxes
[Alioquin dilectis filiis s. Iusti et Albaren. Abbatibus et
archipresbytero S. Ioannis Montis alti Tuscanensis Suanensis est
Castrensis dioecesis nostris damus literis in mandatis ut ipsi ex tunc
easdem sententias auctoritate nostra studeant relaxare].



Ordinarius, cui competit absolvere ab excommunicatione, potest aliis
absolutionem demandare.

Idem.

His, quibus ex officio in certis casibus competit illos absolvere qui
pro violenta manuum iniectione incidunt in canonem sententiae
promulgatae, licet aliis huiusmodi absolutionem committere, quum
viderint expedire.

 DE OFFICIO IUDICIS.



Ad officium iudicis etiam delegati spectat providere advocatum parti,
quae non potest habere; et poterit dare domesticum.

Honorius III. Archiepiscopo sancti Leonardi et Abbati Salernitano.

Ex literis vestris accepimus, quod, quum causam, quae inter dilectos
filios abbatem et conventum Fossae novae ex parte una, et abbatem et
conventum monasterii Cavensis Salernitanae dioecesis ex altera super
quibusdam possessionibus monasterii sancti Petri de Almaphia vertebatur,
quas bonae memoriae frater Silvester monachus Fossae novae, quum idem S.
Petri monasterium visitasset, eisdem abbati et conventui Cavensi
vendidit in eiusdem monasterii S. Petri praeiudicium et gravamen, vobis
duximus committendam, quia partibus in vestra praesentia constitutis
pars praedicti monasterii S. Petri proposuit, quod aliquem de civitate
Salernitana habere non poterat advocatum, vestrum super hoc implorando
officium, tu, frater archiepiscope, eidem de magistro R. Capuda, Aquensi
thesaurario, clerico tuo, ad exhibendum in causa ipsa patrocinium
providisti. Verum frater Stephanus prior S. Mariae de Dompno Cavensis
monachus pro monasterio suo proposuit, in praeiudicium eiusdem
monasterii factum esse eo, quod dictus R. clericus et domesticus tuus
erat. Nos igitur decisionem negotii nolentes frivolis exceptionibus
impediri, causam ipsam ad vos duximus remittendam; per apostolica vobis
scripta Mandamus, quatenus, hoc non obstante, eisdem concedentes
advocatum praedictum et, in negotio ipso, sublato appellationis
obstaculo, sine morae dispendio ratione praevia procedatis iuxta priorum
continentiam literarum et quoniam instrumenta S. Petri monasterii quae
ipsis dictus S. venditionis eiusdem tempore tradidit abbas et conventus
Cavensis malitiose occultare dicuntur, ipsos ut ea vobis exhibeant
monitione praemissa per censuram ecclesiasticam sicut iustum fuerit,
appellatione postposita compellatis.



Quum imploratur officium nobile, fit litis contestatio; secus in
mercenario.

Gregorius IX.

Iudicis officium, ubicunque pro actione proponitur, veluti quum
restitutio in integrum principaliter postulatur, litis contestationem
exposcit; alias ante et post ingressum causae potest ad hoc sine litis
contestatione haberi recursus.

 DE MAIORITATE ET OBEDIENTIA.



Prius ordinatus, ceteris paribus, prior et maior habendus est.

Gregorius Augustino Anglorum Episcopo.

Quum certum [sit, pro omnipotenti Deo laborantibus ineffabilia aeterni
regni praemia reservari, nobis tamen eis necesse est bonorum beneficia
tribuere, ut in spiritualis operis studio ex remuneratione valeant
multiplicius insudare. Et quia nova Anglorum ecclesia ad omnipotentis
Dei gratiam eodem Domino largiente et te laborante perducta est, usum
tibi pallii in ea ad sola missarum solennia agenda concedimus ita, ut
per loca singula duodecim episcopos ordines, qui tuae ditioni
subiaceant, quatenus Londoniensis civitatis episcopus semper in posterum
a synodo propria debeat consecrari, atque honoris pallium ab hac sancta
et apostolica, cui auctore Deo inservio, sede percipiat. Ad Eboracam
vero civitatem te volumus episcopum mittere, quem ipse iudicaveris
ordinandum, ita, ut si eadem civitas cum finitimis locis verbum Dei
receperit, ipse quoque duodecim episcopos ordinet, ut metropolitani
honore perfruatur, quia ei quoque, si vita comes fuerit, pallium
tribuere Domino favente disponimus; quem tamen tuae fraternitatis
volumus dispositioni subiacere. Post obitum vero tuum ita episcopis,
quos ordinaverit, praesit, ut Londoniensis episcopi nullo modo ditioni
subiaceat.] Sit vero inter Londoniae et Eboracae civitatis episcopos in
posterum honoris ista distinctio, ut ipse prior et maior habeatur, qui
prius communitatis consilio et concordi fuerit actione ordinatus. [Tua
vero etc. Dat. die X. Kal. Iul., imperante domino nostro Mauricio
Tiberio piissimo Augusto Ao. XIX. post consulatum eiusdem domini Ao.
XVIII., Ind. IV. 601.]



Veniens contra decretum vel constitutionem episcopi debet excommunicari.

Idem.

Si quis venerit contra decretum episcopi, ab ecclesia abiiciatur. In
libro Regum legitur: "Qui non obedierit principi, morte moriatur." Et in
concilio Agathensi, quod anathematizetur.



Clericus administratione carens non tenetur ad iuramentum obedientiae,
vel ad faciendam scripturam super ea.

Leo Papa.

Legebatur [quoque] in literis tuis, [quas iidem diaconi detulerunt,]
quod frater Atticus [Thessalonicam venisset, quodque consensum suum
etiam scripturae professione signasset, ut de illo non aliud a nobis
posset intelligi, quam proprii arbitrii et spontaneae devotionis fuisse,
quod venerat, quodque] chartulam de obedientiae sponsione conscripserat,
in qua signum prodebatur iniuriae. Non enim necessarium fuerat, ut
obligaretur scripto, qui obedientiam suam ipso iam voluntarii adventus
officio comprobabat. [Unde deplorationibus etc.]



Ab omnibus de dioecesi obediendum est episcopo.

Clemens Papa III.

Omnes principes terrae et ceteros homines episcopis obedire, [et capita
sua submittere, eorumque adiutores exsistere,] beatus Petrus
praecipiebat, [ut omnes etc.]



Non obediens canonicis institutis incurrit inobedientiae notam, id est
infamiam.

Innocentius III. Capitulo Herbipolensi.

Illud Dominus in beato Petro (Et infra: [cf. c. 5. de cler. exc. V.
]) Munitiones autem et oppida Herbipolensis ecclesiae in utilitatem
ipsius se asseruit tenuisse, ne, si ad alienas manus forsitan
devenissent, non esset qui ea postmodum liberaret. Sed Quum spiritualia
sint temporalibus digniora, et obedientia melior sit quam victima, et
auscultare magis quam adipem arietum offerre, non debuerat Hildesemensis
episcopus pro temporali commodo Herbipolensis ecclesiae inobedientiae
notam incurrere, et, apostolicis iussionibus contraire. [V. Id. April.
ao. II. 1200.]



Imperium non praeest sacerdotio, sed subest, et ei obedire tenetur. Vel
sic: Episcopus non debet subesse principibus, sed praeesse. H. d. et est
multum allegabile.

Idem illustrissimo Constantinopolitano Imperatori.

Solitae benignitatis affectu recepimus literas, quas per dilectum filium
archidiaconum Durachii, virum providum et fidelem, imperialis nobis
excellentia destinavit, per quas intelleximus, quod literae, quas per
dilectum filium I. capellanum nostrum, tunc apostolicae sedis legatum,
tibi transmisimus, imperio tuo praesentatae fuerant et perlectae. Mirata est autem imperialis sublimitas, sicut per easdem nobis literas
destinasti, quod te nisi fuimus in nostris literis aliquantulum
increpare, licet non increpandi animo, sed affectu potius commonendi
quod scripsimus meminerimus nos scripsisse. Huic autem tuae admirationi
non causam, sed occasionem praebuit, sicut ex eisdem coniecimus literis,
quod legisti, beatum Petrum Apostolorum principem sic scripsisse:
"Subditi estote omni humanae creaturae propter Deum, sive regi, tanquam
praecellenti, sive ducibus, tanquam ab eo missis, ad vindictam
malefactorum, laudem vero bonorum." Volens enim, de quo nos
rationabilius admiramur, imperatoria celsitudo per haec et alia, quae
induxit, imperium sacerdotio dignitate ac potestate praeferre, ex
auctoritate praemissa triplex trahere voluit argumentum, primum ex eo,
quod legitur: "subditi estote;" secundum ex eo, quod sequitur: "regi
tanquam praecellenti;" tertium ex eo, quod est adiectum subsequenter:
"ad vindictam malefactorum, laudem vero bonorum;" per primum subesse
sacerdotium, per secundum imperium praeeminere, per tertium imperatorem
tam in sacerdotes quam laicos iurisdictionem, immo etiam gladii
potestatem accepisse praesumens. Quum enim et boni quidam sint
sacerdotes, et quidam eorum malefactores exsistant, is, qui secundum
Apostolum gladium portat ad vindictam malefactorum, laudem vero bonorum,
in malefacientes presbyteros excessus praesumptos potest ultore gladio
vindicare, quum inter presbyteros et alios Apostolus non distinguat. 
Verum si et personam loquentis, et eorum, ad quos loquebatur, ac vim
locutionis diligentius attendisses, scribentis non expressisses taliter
intellectum. Scribebat enim Apostolus subditis suis, et eos ad
humilitatis meritum provocabat. Nam si per hoc, quod dixit: "subditi
estote," sacerdotibus voluit imponere iugum subiectionis, et eis
praelationis auctoritatem afferre, quibus eos subiectos esse monebat,
sequeretur ex hoc, quod etiam servus quilibet in sacerdotes imperium
accepisset, quum dicatur: "omni humanae creaturae." Quod autem sequitur,
"regi tanquam praecellenti," non negamus, quin praecellat imperator in
temporalibus illos duntaxat, qui ab eo suscipiunt temporalia. Sed
Pontifex in spiritualibus antecellit, quae tanto sunt temporalibus
digniora, quanto anima praefertur corpori, licet non simpliciter dictum
fuerit: "subditi estote," sed additum fuerit: "propter Deum," nec pure
sit subscriptum: "regi praecellenti," sed interpositum forsitan fuit non
sine causa, "tanquam." Quod autem sequitur: "ad vindictam malefactorum,
laudem vero bonorum," intelligendum non est, quod rex vel imperator
super omnes et bonos et malos gladii acceperit potestatem, sed in eos
solummodo, qui utentes gladio eius sunt iurisdictioni commissi, iuxta
quod Veritas ait: "Omnes, qui acceperint gladium, gladio peribunt." Non
enim potest aut debet quisquam servum alterius iudicare, quum servus
domino suo secundum Apostolum stet aut cadat. Ad id etiam induxisti,
quod, licet Moyses et Aaron secundum carnem fratres exstiterint, Moyses
tamen princeps populi, et Aaron sacerdotii potestate praeerat, et Iesus
successor ipsius imperium in sacerdotes accepit. David quoque rex
Abiathar pontifici praeeminebat. Ceterum licet Moyses dux populi fuerit,
fuit etiam et sacerdos, qui Aaron in sacerdotem unxit, et cui Propheta
sacerdotium recognoscens: "Moyses" inquit "et Aaron in sacerdotibus
eius." Quod vero de Iesu, id est Iosue, ad commendandam praelationem
eius scripsisti, magis secundum spiritum, quam literam debet intelligi,
quia secundum Apostolum litera occidit, spiritus autem vivificat, pro
eo, quod ipse veri Iesu figuram expressit, qui populum suum in terram
promissionis induxit. David etiam quamvis diadema regium obtineret,
Abiathar sacerdoti non tam ex dignitate regia, quam auctoritate
prophetica imperabat. Verum quicquid olim fuerit in veteri testamento,
nunc aliud est in novo, ex quo Christus factus est sacerdos in aeternum
secundum ordinem Melchisedech, qui se non ut rex, sed ut sacerdos in ara
crucis hostiam obtulit Deo Patri, per quam genus redemit humanum, circa
illum praecipue, qui successor est Apostoli Petri et vicarius Iesu
Christi. Potuisses autem praerogativam sacerdotii ex eo potius
intelligere, quod dictum est: non a quolibet, sed a Deo; non regi, sed
sacerdoti; non de regia stirpe, sed de sacerdotali prosapia descendenti,
de sacerdotibus videlicet, qui erant in Anathot: "Ecce constitui te
super gentes et regna, ut evellas et dissipes, aedifices et plantes"
Dictum est etiam in divina lege: "Diis non detrahes, et principem populi
tui non maledices" quae sacerdotes regibus anteponens istos Deos et
alios principes appellavit. Praeterea nosse debueras, quod fecit
Deus duo magna luminaria in firmamento coeli; luminare maius, ut
praeesset diei, et luminare minus, ut praeesset nocti; utrumque magnum,
sed alterum maius, quia nomine coeli designatur ecclesia, iuxta quod
Veritas ait: "Simile est regnum coelorum homini patri familias, qui
summo mane conduxit operarios in vineam suam." Per diem vero spiritualis
accipitur, per noctem carnalis secundum propheticum testimonium: "dies
diei eructat verbum, et nox nocti indicat scientiam." Ad firmamentum
igitur coeli, hoc est universalis ecclesiae, fecit Deus duo magna
luminaria, id est, duas magnas instituit dignitates, quae sunt
pontificalis auctoritas, et regalis potestas. Sed illa, quae praeest
diebus, id est spiritualibus, maior est; quae vero [noctibus, id est]
carnalibus, minor, ut, quanta est inter solem et lunam, tanta inter
pontifices et reges differentia cognoscatur. Haec autem si prudenter
attenderet imperatoria celsitudo, non faceret aut permitteret
venerabilem fratrem nostrum Constantinopolitanum patriarcham, magnum
quidem et honorabile membrum ecclesiae, iuxta scabellum pedum suorum in
sinistra parte sedere, quum alii reges et principes archiepiscopis et
episcopis suis, sicut debent, reverenter assurgant, et eis iuxta se
venerabilem sedem assignent. Nam et piissimus Constantinus quantum
honoris exhibuerit sacerdotibus, tua sicut credimus, discretio non
ignorat. Nos autem etsi non increpando scripserimus, potuissemus
tamen rationabiliter increpare, quum B. Paulus Apostolus episcopum
instruens ad Timotheum scripisse legatur. "Praedica verbum, insta
opportune, importune, argue, obsecra, increpa in omni patientia et
doctrina." Non enim os nostrum debet esse ligatum, sed patere debet ad
omnes, ne secundum propheticum verbum simus canes muti, non valentes
latrare. Unde correctio nostra tibi non debuit esse molesta, sed magis
accepta, quia pater filium, quem diligit, corripit, et Deus quos amat
arguit et castigat. Debitum igitur pastoralis officii exsequimur, quum
obsecramus, arguimus, increpamus, et non solum alios, sed imperatores et
reges opportune et importune ad ea studemus inducere, quae divinae sunt
placita voluntati. Nobis autem in B. Petro sunt oves Christi
commissae; dicente Domino: "Pasce oves meas," non distinguens inter has
oves et alias, ut alienum a suo demonstraret ovili, qui Petrum et
successores ipsius magistros non recognosceret et pastores; ut illud
tanquam notissimum omittamus, quod Dominus dixit ad Petrum, et in Petro
dixit ad successores ipsius: "Quodcunque ligaveris super terram, erit
ligatum et in coelis etc.," nihil excipiens, qui dixit: "quodcunque."
Verum his diutius insistere nolumus, ne vel contendere videamur, vel in
huiusmodi delectari, quum, si gloriari expediat, non in honore, sed in
onere, non in magnitudine, sed in sollicitudine sit potius gloriandum,
quum et Apostolus in infirmitatibus glorietur. Novimus esse scriptum:
"Omnis qui se exaltat, humiliabitur, et qui se humiliat, exaltabitur;"
et iterum: "Quanto maior es, humilia te in omnibus;" et alibi: "Deus
superbis resistit, humilibus autem dat gratiam." Propter quod
exaltationem nostram in humilitate ponimus, et humilitatem nostram
exaltationem maximam reputamus. Unde etiam servos non solum Dei, sed
etiam servorum Dei nos esse scribimus et fatemur, et tam sapientibus
quam insipientibus secundum Apostolum sumus debitores. Utrum autem
imperatoriam excellentiam ad bonum et utile per literas nostras
duxerimus invitandam, utrum tibi iusta suggesserimus et honesta, tua
sollicitudo discernat, quum non nisi ad utilitatem ecclesiae et terrae
Hierosolymitanae subsidium nos te meminerimus invitasse. [Inspiret
igitur etc.]



Ordinatus per Papam non per hoc eximitur a iurisdictione sui episcopi.

Idem episcopo Florentino.

Per tuas nobis literas intimasti, quod, quum aliqui ecclesiae Romanae
subdiaconi praelationes in tua dioecesi assequuntur, pro quibus tibi
tenentur obedientiam exhibere, si quando exigente iustitia te contigerit
exercere in ipsos ecclesiasticam disciplinam, illi subdiaconatus
privilegium allegantes, ea se asserunt non teneri, ac si per huiusmodi
subdiaconatus officium ab obedientia, qua tibi tenentur, ratione obtenti
beneficii sint exempti. Super quo Postulasti per sedis apostolicae
oraculum edoceri, utrum quis per ordinem subdiaconatus, a Romano
Pontifice susceptum, a debita tibi reverentia subtrahatur? Ad quod tibi
breviter respondemus, quod, etsi decens sit, ut illis [specialiter],
quantum convenit, a te inter alios tibi subditos deferatur, quos
benignitas apostolica collatione ipsius ordinis honoravit, per eam tamen
ab obedientia, quam alias tibi debent, minime absolvuntur. [Dat. Romae
ap. S. Petrum VII. Id. Apr. Ao. IX. 1206.]



Quando de obedientia vel subiectione agitur, nihil attentari debet in
praeiudicium rei, vel possessoris non citati.

Idem Constantinopolitano Patriarchae.

Inter quatuor animalia quae in medio sedis et circuitu eius
describuntur, facies aquilae ab Ezechiele desuper ipsorum quatuor
memoratur, quia inter quatuor patriarchales ecclesias, Antiochenam,
Alexandrinam, Hierosolymitanam, Constantinopolitanam, quae per animalia
supradicta signantur, quas apostolica sedes in medio habens quasi filias
amplectitur speciales, cui eaedem sunt in circuitu quasi famulae
obsequentes, ipsa Constantinopolitana post apostolicam sedem excellentia
praeeminet dignitatis, ad cuius exaltationem tanto libentius adspiramus,
quanto ipsam tanquam honorabilius membrum sacrosanctae Romanae ecclesiae
arctius amplexantes, ipsius auxilio temporibus istis eandem amplius
noscimus indigere, ac tuas, qui eidem Domino disponente praeesse
dignosceris, petitiones libentius promovere disponimus, quibus non
repugnat honestas, nec aliis praeiudicium generatur, quum a nobis
iniuriarum actio non debeat exoriri, a quibus iura tanquam a fonte ad
ceteros derivantur. Licet igitur, in quantum cum Deo possumus, tuo
velimus honori deferre, ac tuas preces effectui mancipare, petitionem
tamen illam nequivimus exaudire, qua postulasti a nobis, ut donationes
ecclesiarum et beneficiorum, a dilecto filio P. tit. S. Marcelli
presbytero cardinali apostolicae sedis legato factas te praesente ac
penitus inconsulto, quum nimiam multitudinem ecclesiarum contulerit,
easque iure perpetuo absque tuo consensu et capituli maioris ecclesiae
tradiderit possidendas, dignaremur auctoritate apostolica irritare etc.
Quamvis ergo tuam propter praemissa petitionem iuxta tuum desiderium
nequivimus exaudire, tuo tamen, quantum cum nostra possumus honestate,
volentes honori deferre, fraternitati tuae duximus concedendum, ut ii,
qui ecclesias illas seu beneficia possident, obedientiam tibi debitam
exhibeant et devotam, nisi forte aliqua illarum ecclesiarum ante
captionem regiae civitatis a iurisdictione patriarchae legitime fuisset
exempta. Subsequentem vero Petitionem contra ecclesias, quas tibi
subiici postulabas, quae prius, quam Constantinopolis civitas caperetur,
Constantinopolitano patriarchae minime respondebant, duplici ratione non
duximus admittendam. Iuris namque ratio postulat, ut in eorum
praeiudicium, quibus eaedem ecclesiae sunt subiectae nihil ordinemus de
ipsis, quum nec citati sint, nec convicti, nec per contumaciam se
absentent. [Id etiam modo fieri providentia dissuasit, ne Pisani ac
Veneti aliique quamplures, apud Constantinopolim huiusmodi habentes
ecclesias, contra imperium provocarentur hoc tempore, qui sunt
alliciendi potius blandimentis donec illud soliditate immobili
roboretur. Quod si ius tuum contra illos prosequendum duxeris tempore
opportuno, faciemus auctore Domino super ipsis iustitiae tibi
plenitudinem exhiberi.] Super obedientia vero, quam ut tibi impendi
faceremus ab archiepiscopo et episcopis regni Cypri similiter
postulasti, fere idem, quod in praecedenti petitione, tibi duximus
respondendum, quum et ipsi ante tuam promotionem fuerint exempti, quando
videlicet Constantinopolitana ecclesia erat inobediens et rebellis, et
in eorum absentia circa statum ipsorum non debuerimus aliquid immutare.
Iustitiam tamen non negabimus tibi, quum eam duxeris postulandam. [Ex
parte tua etc. Dat. Ferentini IV. Non. Aug. Ao. IX. 1206.]



Abbates et sacerdotes, qui sunt dioecesani episcopi, ad eius synodum
venire et sibi obedire compelli possunt per censuram ecclesiasticam.

Idem.

Quod super his: (Et infra: cf. c. 5. de cons. et aff. IV. 14.) Similiter
etiam Abbates et sacerdotes dioecesana tibi lege subditos, qui ad tuam
synodum venire contemnunt [vocati], dummodo in ipsa synodo non ducas
aliquid statuendum, quod forte canonicis obviet institutis, per censuras
ecclesiasticas ad synodum ipsam venire compellas, et debitam tibi
obedientiam et reverentiam exhibere. [Capellanis etc. Dat. Lat. II. Kal.
Ian. 1199.]



Canonici regulares inobedientes priori suo per ipsum excommunicari
possunt, et, si fuerint incorrigibiles, de fratrum consortio expelli
debent.

Idem sancti Stephani et sancti Proculi abbatibus Bononiensibus.

Quum in ecclesiis sancti Victoris et S. Ioannis de Monte (Et infra:) Nos
igitur ad reformationem earundem ecclesiarum, quae peccatis exigentibus
et in temporalibus deminutae, et in spiritualibus sunt multipliciter
collapsae, diligenti sollicitudine intendentes, universis canonicis
dedimus firmiter in mandatis, ut priori suo in his, quae ad eum
pertinent, obedirent. Quumque omnes, quatuor duntaxat exceptis, se
obedire velle eius monitis et praeceptis concorditer respondissent,
praedicti quatuor se contra priorem in superbiam erigentes, licet de
obedientia suo priori praestanda praestitissent corporaliter iuramentum,
tamen exhibiti iuramenti et districtae praeceptionis immemores, suo
priori per omnia restiterunt, et, quum pro contumacia sua nequivissent
ad debitam obedientiam revocari, dictus prior in eos dictante iustitia
excommunicationis sententiam promulgavit. Quum igitur praefati canonici
ad apostolicam sedem accessissent, per scripturas authenticas ex
multorum testimonio praelatorum effecti de ipsorum contumacia certiores,
recepto secundum formam ecclesiae ab eisdem corporaliter iuramento,
ipsis fecimus absolutionis beneficium impendi, praecipientes eis sub
debito iuramenti, ut ad suum claustrum, de quo exierant, redeuntes,
priori suo secundum Deum devote ac humiliter obedirent. Ideoque
nolentes, quod iidem canonici tam effrenata deinceps libertate vagentur,
discretioni vestrae per apostolica scripta mandamus, quatenus nostra
freti auctoritate praefatos canonicos, ut ad prioris sui obedientiam
revertantur, sublato cuiusvis appellationis diffugio per censuras
ecclesiasticas compellatis, et, ne de sua possint contumacia vel malitia
gloriari, cogatis eos, si videritis expedire, ut iuramentum, quod de
parendo mandatis prioris pro absolutionis beneficio impetrando superbe
negaverant, humiliter praestare procurent; alioquin eos de fratrum
ipsorum consortio penitus excludatis.



Presbyteri et clerici capellarum subditarum titulo cardinalatus debent
cardinali obedientiam et reliqua, de quibus hic. Et vacante titulo
succedit capitulum illius ecclesiae, nisi pro bono pacis aliquid sit
exemptum.

Honorius III. G. Presbytero cardinali, et Capitulo sancti Laurentii in
Damaso.

His, quae pro ecclesia S. Laurentii in Damaso ex parte una et capellis
sibi subiectis ex altera super scrutinio, baptismo manuali obedientia,
correctione, interdicio et excommunicatione aliisque articulis fuere
coram nobis proposita, diligenter auditis, sententiando decrevimus, ut
earundem capellarum presbyteri et clerici cardinali, qui nunc est in
ipsa ecclesia, et qui fuerint per tempora, manualem obedientiam et
reverentiam et honorificentiam omnem exhibeant, et ad ecclesiam ipsam
pro scrutinio, baptismo et capitulo celebrandis conveniant temporibus
consuetis, correctionem ipsius cardinalis recipientes humiliter, et
excommunicationis, interdicti vel suspensionis sententias, quas tulerit
in eos et ecclesias eorundem, inviolabiliter observantes. Quando autem
ecclesia ipsa cardinali vacabit, capellani et clerici memorati
nihilominus eidem ecclesiae reverenter exhibeant omnia supradicta, eo
duntaxat excepto, quod de correctione, excommunicatione et suspensione
ipsorum pro bono pacis nostrae providentiae reservamus.



Licet abbatissa subditos excommunicare non possit, ipsi tamen sibi
obedire tenentur.

Idem Abbati S. Michaelis Abradensis dioecesis.

Dilecta in Christo filia abbatissa de Bubrigen. transmissa nobis
petitione monstravit, quod, quum ipsa plerumque canonicas suas et
clericos suae iurisdictioni subiectos propter inobedientias et culpas
eorum officio beneficioque suspendat iidem confisi ex eo, quod eadem
abbatissa excommunicare eos non potest, suspensionem huiusmodi non
observant, propter quod ipsorum excessus remanent incorrecti. Quocirca
discretioni tuae mandamus, quatenus dictas canonicas et clericos, ut
abbatissae praefatae obedientiam et reverentiam debitam impendentes,
eius salubria monita et mandata observent, monitione praemissa
ecclesiastica censura appellatione remota compellas. [Dat. Allatii II.
Mens. Iun. Pont. nostr. Ao. VI. 1222.]



Si metropolitanus a suffraganeo iuramentum exigit ultra formam statutam
a canone, in eo, quod est ultra, suffraganeus non tenetur.

Gregorius IX. Patriarchae Grandensi.

Dilecti filii archidiaconus et capitulum Castellanum suam ad nos
querimoniam detulerunt, quod, quum a Castellano episcopo exigeres
iuramentum praeter formam canonicam, quam ceteri suffraganei
metropolitanis suis consuevere praestare, iidem conspicientes ex hoc
ecclesiae suae praeiudicium generari, ad sedem apostolicam appellarunt.
(Et infra:) Quum igitur non deceat alii te fecisse quod ab alio fieri
tibi nolles, mandamus, quatenus contentus forma canonica, quam nos a
coepiscopis nostris nobis immediate subiectis recipimus, nil amplius a
Castellano episcopo obtentu alicuius consuetudinis exigas praetextu
praestiti iuramenti, sciens, nos eundem episcopum ab huiusmodi iuramento
quoad alios articulos absolvisse, vel denunciasse potius non teneri.



Vacante episcopatu capitulum confirmat et infirmat electiones.

Idem Priori fratrum Praedicatorum et archidiacono Rheginensi.

Quum olim causa (Et infra:) Quocirca mandamus, quatenus, licet conventus
monasterii sancti Salvatoris Messanensis sint ipso iure hac vice
eligendi potestate privati, de gratia tamen eligendi seu postulandi
detis ipsis auctoritate nostra liberam facultatem, mandantes eisdem, ut
quum ecclesia Messanensis vacet ad praesens, electionem suam
confirmandam, prout de iure fuerit, vel etiam infirmandam praesentent
capitulo Messanensi.



Qui maior est ordine, licet in ecclesia posterius receptus, in loco et
portione praefertur. H. d. secundum veram lecturam.

Idem Archipresbytero sanctae Mariae maioris de Urbe.

Statuimus, ut presbyteri primum locum, diaconi secundum, subdiaconi
tertium, et sic de reliquis obtineant ordinatim, etiamsi posterius
admittantur. Et qui maior est ordine, etiamsi postea sit receptus, in
portione percipienda esse volumus potiorem, ac minores facere servitia
consueta.



Si ecclesia sita in aliquo archidiaconatu erigitur in cathedralem, a
iurisdictione archidiaconatus eximitur.

Idem Archiepiscopo Colocensi.

Quum inferior superiorem solvere nequeat vel ligare, sed superior
inferiorem liget regulariter et absolvat, et satis [indignum et] absonum
videatur, ut [maior subditus sit minori et] filius potestatem habeat in
parentem, miramur [non modicum et movemur], quod quum tu monasterium de
Cheur constitutum in Firmiensi archidiaconatu tuae dioecesis ecclesiam
erexeris cathedralem, [venerabilem fratrem nostrum Sirmiensem episcopum
ad titulum ipsius ecclesiae in episcopum consecrando], archidiaconus
Firminensis in tantam prorupit temeritatis audaciam, ut in episcopum ibi
consecratum et ecclesiam suam iurisdictionem exercere praesumat. [Quare
idem episcopus nobis humiliter supplicavit ut quum eodem archidiacono in
ipsum et dictam ecclesiam iurisdictionem huiusmodi exercente, ipse in
eadem ecclesia episcopus quoddammodo non exsistat, provideri sibi super
hoc salubriter dignaremur. Nos igitur eiusdem episcopi et ecclesiae
paterno compatientes affectu, ipsos cum omnibus iuribus et pertinentiis
eorundem, a iurisdictione ipsius archidiaconi penitus eximentes]
Mandamus, quatenus praefato archidiacono [ne in eis iurisdictionem
aliquam de cetero exercere praesumat, ex parte nostra districte studeas
inhibere], a cuius iurisdictione dictum episcopum denunciamus exemptum,
id districte studeas inhibere; provisio [prudenter] ut, si ex hoc
archidiaconi Firmiensis iura laeduntur, in dioecesi tua, ubi expedire
videris, absque alieni iuris praeiudicio recompensationem illi facias
congruentem. [Contradictores etc. Dat. Reat. XII. Kal. April. ao. V. 1232.]



Compositionem super iure primatiae unus solus, cuius interest, poterit
impedire.

Idem Lemovicensi Archidiacono et Priori sanctae Radegundis Pictaviensis.

Humilis doctrina magistra (Et infra:) Mandamus, quatenus praelatorum
Burdegalensis provinciae in ea praesentium, et cathedralium capitulorum
eiusdem, nec non Bituricensis capituli super provisione, quam inter
Bituricensem et Burdegalensem archiepiscopos in causa primatiae duximus
faciendam, requiratis assensum, quo habito providentiam nostram
solenniter publicetis. Si qui vero consensum praestare noluerint, vos
supersedentes publicationi praedictae, districte praecipiatis eisdem, ut
personaliter, si praelati fuerint, vel si alii, per procuratores
idoneos, nostro se conspectui repraesentent, prosecuturi coram nobis
ius, si quod habere contendunt, et satisfacturi parti alteri, si
succubuerint, in expensis.

 DE TREUGA ET PACE.



Statuit tempora treugarum et poenas violantium.

Alexander III. in concilio Lateranensi.

Treugas a quarta feria post occasum solis usque ad secundam feriam in
ortu solis, [et] ab Adventu Domini usque ad octavas Epiphaniae, et a
Septuagesima usque ad octavas Paschae ab omnibus inviolabiliter
observari praecipimus. Si quis autem treugas frangere
praesumpserit, post tertiam admonitionem si non satisfecerit, suus
episcopus sententiam excommunicationis dictet in eum, et scriptam
vicinis episcopis annunciet, quorum nullus excommunicatum in communione
recipiat, immo scriptam sententiam quisque confirmet. Si quis autem haec
violare praesumpserit, ordinis sui periculo subiaceat. Et quoniam
funiculus triplex difficile rumpitur, praecipimus, ut episcopi ad solum
Deum et ad salutem populi habentes respectum, omni trepidatione seposita
ad pacem firmiter tenendam mutuum sibi consilium et auxilium praebeant,
neque hoc alicuius amore vel odio praetermittant. Quod si quis in hoc
Dei opere trepidus inventus fuerit, damnum propriae dignitatis incurrat.



Personae hic enumeratae plena securitate gaudent tempore guerrae.

Idem.

Innovamus autem, ut presbyteri, [clerici], monachi, conversi, peregrini,
mercatores, rustici, euntes et redeuntes, et in agricultura exsistentes,
et animalia, quibus arant et quae semina portant ad agrum, congrua
securitate laetentur. Nec quisquam etc. (cf. c. 10. de cens. III. 39.)

 DE PACTIS.



Pacta quantumcunque nuda servanda sunt.

Ex concilio Africano.

Antigonus episcopus Madaurensis dixit: Gravem iniuriam patior, et credo,
dolere sanctitatem vestram contumeliam meam et computare communem
iniuriam. Optantius quum se repraesentaret, pactum mecum habuit et
divisimus [plebes; manuscriptiones nostrae tenentur et pittacia. Contra
hoc pactum circuit plebes mihi attributas, et usurpat populos, ut illum
patrem, me vitricum nominent. Gratus episcopus dixit: Factum hoc
dolendum est,] ut in se illiciat populorum imperitorum animas contra
disciplinam, contra evangelicam traditionem, contra pacis placita. Nam
si id sibi posse contingere arbitraretur, nunquam profecto in fratrem
aliquis deliquisset. Unde Aut inita pacta suam obtineant firmitatem, aut
conventus, si se non cohibuerit, ecclesiasticam sentiat disciplinam.
Dixerunt universi: Pax servetur, pacta custodiantur.



Conventio invalida per consensum superioris validatur.

Gregorius.

Quoties in conventionibus quibusdam noster exspectatur assensus, ne in
dubium veniant quae geruntur, ratihabitio eas debet pro securitate
partium solidare. [Proinde etc.]



Iudex debet studiose agere, ut promissa adimpleantur.

Idem.

Qualiter in Sardinia [minores vel pauperes ab eis, qiu illic maiores
sunt, opprimantur, reverendissimi fratris nostri Dominici Carthaginensis
episcopi atque eminentissimi filii nostri Innocentii praefecti epistolae
testantur, a quibus, ut quae nobis scripta sunt noveritis, ipsarum vobis
epistolarum exemplaria praevidimus transmittenda. Et ideo quia ea, quae
petenda sunt, offeruntur,] Studiose agendum est, ut ea, quae
promittuntur, opere compleantur.



Non valet pactum, per quod beneficium ecclesiasticum debet pecunia
resignari.

Alexander III. Exonensi et Wigornensi episcopis.

Quum pridem S. clericus procurator prioris et monachorum de Acra, et P.
clericus pro causa, quae inter eos monachos et praedictum P. ac fratrem
eius, pro cuius parte vicem se gerere dicebat, super ecclesia de S. et
capella de L. vertebatur, ad nostram praesentiam pariter accessissent,
ita inter se, non tamen nobis mediantibus, convenerunt, quod eidem P.
pro expensis, quas fecerat, tres marchae argenti solverentur, et idem P.
liti cederet, et a monachorum penitus infestatione cessaret. Quumque
compositionem istam ad nostram pertulissent audientiam, eamque
auctoritate apostolica peterent confirmari, nos eam non duximus
admittendam pro eo, quod videbatur pravam illicitae pactionis speciem
continere. Monuimus autem praedictum P., ut ipse tam pro se, quam pro
fratre suo monachos in pace dimitteret, et eidem liti omnino
abrenunciaret. Ille igitur nostris monitis acquiescens, et eidem liti
pro se ac pro fratre suo penitus renuncians, authentica instrumenta,
quae super hoc habebat in nostris manibus resignavit, quae nos priori et
monachis praedictis scilicet destinantes, mandavimus, ut, ex quo
praedictus P. nostris super hoc monitis acqiuevit, ipsi quoque benignis
nostris precibus intenderent, et eidem P. et fratri eius in aliquo
studerent beneficio providere, de quo maius lucrum valeant apostolica
intercessione percipere, quam eis deberet ex illa pactione illicita
provenire. Ceterum quia saepe dicti prior et fratres sicut accepimus,
acquiescere noluerunt, nos eorundem clericorum laboribus paterna pietate
compatientes vobis per apostolica scripta praecipiendo mandamus,
quatenus priorem et monachos moneatis eosdem, ut praefato P. et fratri
eius decens et competens beneficium conferant et assignent; alioquin, si
vobis constiterit, saepe dictos clericos, prout ipsi asseverant, a
praenominata ecclesia de Sintonia et capella de Lintona iniuste et
absque ordine iudiciario violenter fuisse eiectos, ipsas eisdem restitui
faciatis, non obstantibus literis nostrae confirmationis, quas praedicti
prior et monachi a nobis impetrasse noscuntur.



Idem Archiepiscopo Eboracensi.

Accepimus, quod quaedam ecclesiae clericis sint tali tenore concessae,
quod post eorum obitum alii nominatim succedant. Verum quoniam hoc
iniquum est et sacris canonibus inimicum, et ideo non debet aliquatenus
tolerari, fraternitati tuae per apostolica scripta praecipiendo
mandamus, quatenus huiusmodi successiones tam detestabiles et iniquas
contradictione et appellatione cessante prohibeas, et omnino frivolas et
inanes esse decernas.



Qui per pactum augendae pensionis consecutus est ecclesiam, debet ea
privari, et alias canonice puniri.

Idem Cantuariensi Archiepiscopo et eius Suffraganeis.

Quum clerici vestrae iurisdictionis, sicut accepimus, decedentibus
ecclesiarum personis paciscantur ex ipsis ecclesiis maiores solito
solvere pensiones, ut facilius possint easdem ecclesias adipisci, nos
quidem ad tam detestabile vitium exstirpandum attentam volumus curam et
sollicitudinem adhihere. Inde est, quod fraternitati vestrae per
apostolica scripta praecipiendo mandamus, quatenus clericis omnibus
vestris, ne id attentare praesumant, publice districtius prohibentes, si
quidem contra prohibitionem vestram venire praesumpserint, appellatione
cessante eos taliter adeptis ecclesiis quantocius spolietis, alias pro
tantae praesumptionis excessu severitate ecclesiastica punientes eosdem.
Adhaec etc. (cf. c. 11. de cens. III. 39.)



Si eeclesia rem suam locando vel in feudum concedendo apponit pactum in
praeiudicium iuris parochialis alterius ecclesiae, non tenet, et
quicquid hac occasione perceperit reddere cogitur illi ecclesiae.

Innocentius III. in concilio generali.

Plerique, sicut accepimus, regulares clerici et saeculares interdum,
quum vel domos locant, vel feuda concedunt, in praeiudicium parochialium
ecclesiarum pactum adiiciunt, ut conductores et feudatarii decimas eis
solvant, et apud eosdem eligant sepulturam. Quum autem id de avaritiae
radice procedat, pactum huiusmodi penitus reprobamus, statuentes, ut
quicquid fuerit occasione huiusmodi pacti perceptum ecclesiae parochiali
reddatur.



Non valet pactio in spiritualibus, vel quae peccatum inducit, vel
turpis, seu de re turpi, vel impossibilis de iure vel de facto.

Gregorius IX.

Pactiones factae a vobis, ut audivimus, pro quibusdam spiritualibus
obtinendis, quum in huiusmodi omnis pactio omnisque conventio debeat
omnino cessare, nullius penitus sunt momenti. Quod etiam de aliis est
dicendum, quae observatae vergunt in animae detrimentum. Nam etiam iuxta
legitimas sanctiones pactum turpe, vel rei turpis aut impossibilis de
iure vel de facto, nullam obligationem inducit.

 DE TRANSACTIONIBUS.



Instrumenta et alia iura partium contraria transactione tolluntur.

Gregorius I. A. Subdiacono et Dom. Abbati.

Sicut grave [et plenum vituperationis est, inter personas omnipotenti
Deo militantes de saecularibus negotiis ortam diu controversiam
permanere, ita laudabile et studio est religioso conveniens, terrenis
gratam Deo pacem praeferre compendiis, et ex rebus transitoriis mansura
semper caritatis lucra mercari. Et ideo, qiua de possessionibus Faiano,
Nasoniano et Libiniano, positis in provincia Sicilia territorio
Panormitano, de quibus inter praepositos monasterii sanctorum Maximi et
Agathae, quod Lucuscanum dicitur, et e diverso administratores
xenodochii in hac urbe Roma constituti, quod Valerii nuncupatur, longa
se traxit contentio, nunc vero inter te Antonium subdiaconum nostrum
memorati xenodochii praepositum, et e diverso dilectissimum filium
nostrum Dometium abbatem atque presbyterum praedicti monasterii pactis
intervenientibus salubris processit Deo auctore decisio, necesse est, ut
omnis discordiae possit occasio praeveniri, et quae gesta sunt
interveniente auctoritate firmari.] Proinde Post salubrem decisionem de
controversia vestra factam decrevimus, ut omnia instrumenta, vel
quicquid aliud est, quod partibus, [quod absit, ad invicem contra se
venire cupientibus] quoquo modo, vel ex temporis praescriptione seu
aliter opem de lege aut quocunque privilegio ferre poterat, sit, sicut
[et] vos poscitis, vacuum et omni virtute cassatum, et sola pactorum
inter vos nunc habitorum pagina validum perpetuumque robur obtineat. Cui
si quid forte incuria vel imperitia minus firmitatis insertum est, vires
plenissimae notionis ex hac nostra auctoritate suscipiat, [nec superesse
etc. Mense Ianuar. Ind. II. 598.]



Tenet compositio super decimis facta cum assensu superioris.

Alexander III.

Statuimus, ut, si super decimis inter vos et aliquam personam
ecclesiasticam de assensu episcopi vel archiepiscopi sui compositio
facta fuerit, rata perpetuis temporibus et inconcussa persistat.



Si capitulum consensit transactioni, quam fecit praelatus nomine
ecclesiae, ulterius dissentire non potest.

Idem Dulmensi Episcopo.

Contingit interdum, quod, licet abbas vel prior alicuius conventualis
ecclesiae cum ecclesiastica vel saeculari persona super his, de quibus
inter eos controversia vertitur coram delegato vel ordinario iudice
transigat, literis capituli sui de ratihabitione monstratis, ipsum
capitulum tamen eandem transactionem nititur revocare. Unde quia nos
super hoc consulere voluisti, tibi respondemus, quod, si abbas vel prior
a capitulo suo de ratihabitione literas habuerit, transactionem, quam
fecit, si fuerit aliquot annis servata, capitulum, ac si non consenserit
in eam, non poterit revocare.



Super ecclesiastico beneficio transigi non potest etiam cum iuramenti
interpositione.

Idem Abbati de Strat. et Priori sancti Eusebii.

Constitutus in nostra praesentia G. clericus sua nobis assertione
monstravit, quod, quum inter ipsum, et A. clericum super capella de
Stratis controversia emersisset, tandem per transactionem sopita fuit,
et, licet transactio ipsa hinc inde fide praestita firmata fuisset, eam
tamen praefatus A. servare recusat. Quia igitur huiusmodi transactiones
speciem nonnunquam continent simoniae, et non solum a malo, sed etiam a
specie mali secundum Apostolum nos convenit abstinere, devotioni vestrae
per apostolica scripta praecipiendo mandamus, quatenus, quum propter hoc
fueritis requisiti, partes ante vestram praesentiam convocetis, et,
revocata transactione in irritum, causam diligentius audiatis etc.



Per transactionem factam sine auctoritate episcopi potest praelatus, sed
non ecclesia constitui censualis.

Idem Carnotensi Episcopo.

De cetero noveris, quod, quum aliquis ad extraordinarium iudicem literis
impetratis cum adversario suo componit, postmodum in ecclesia, de qua
agitur, ius aliquod habiturus, si compositio non est iuri contraria, non
est a loci episcopo aliquatenus reprobanda; sed census absque episcopali
auctoritate cui praeest ecclesiae sub hoc praetextu solutus, vitam eius,
qui solverit, non excedit.



Si beneficium, quod per transactionem habetur, impetratur ut vacans, ab
eo, qui fuit transactionis mediator, non valet impetratio. H. d. quoad
titulum.

Idem Eboracensi Archiepiscopo et Wigorensi Episcopo.

Ex literis vestris accepimus, quod, quum olim inter R. et A. clericos
super ecclesia de Vult. et capella de Torhec ad eandem ecclesiam
pertinente coram te, frater episcope, qui iudex fueras delegatus,
auctoritate G., qui tunc eidem A. patrocinabatur in causa, et testis
inscriptus fuerat, transactio iam pridem facta fuisset, postmodum idem
G. veniens ad praesentiam nostram, et se mentiens clericum, quum nondum
esset in clericum tonsuratus, ad Dunelmensem episcopum et decanum
Eboracensem, si bene meminimus, super eadem ecclesia et capella tacito
de transactione ipsa literas nostras impetravit. Quum autem idem G. et
responsales praedicti R. in nostra demum praesentia fuissent constituti,
nos ex literis vestris veritatem super his cognoscentes, et attendentes
etiam, quomodo praefatus G. non inficiaretur, se transactioni
interfuisse, et nondum fuisse tonsuratum, quum literas istas obtinuit,
ei super praedicta ecclesia et capella auctoritate apostolica silentium
duximus imponendum.



Super ecclesiastico beneficio non potest transigi, sed amicabiliter
componi. H. d. et quotidie allegatur.

Idem.

Super eo, quod quaesivisti, utrum de ecclesiastico beneficio in litigium
deducto possit fieri transactio, tale damus, sicut iam pridem, si bene
meminimus, alii non absimile quaerenti dedimus responsum, quod secundum
formam a canonibus in aliis transactionibus adscriptam transigi super re
sacra litigiosa non potest. Etenim res sacrae, ut possideantur aliquo
dato, vel retento sive promisso, speciem credimus habere simoniae. Alias
autem, si gratis et amicabiliter inter se litigantes componant, sacris
canonibus nequaquam dicimus obviare.



Transactio facta de rebus ecclesiae per praelatum sine superioris
consensu non obligat successorem.

Idem Abbati de Straphor, et Priori de Phe.

Veniens ad apostolicae sedis clementiam dilectus filius magister G. de
Favill. sua nobis insinuatione monstravit, quod monachi maioris
monasterii terras in parochia sanctae M. de Marchia excolunt, et ab
eadem ecclesia coloni eorum omnia ecclesiastica tam necessaria quam
voluntaria suscipiunt sacramenta, et tamen eidem ecclesiae suas a
canonibus constitutas decimas solvere contradicunt. Sed de frugibus
tertiam partem solvunt ei, et duas sibi retinere praesumunt, de reliquis
autem minutis decimis, utpote nutrimentis animalium et fructibus
hortorum, nil penitus praestare non erubescunt. Arbitrantur autem, ad
hoc se posse tueri cuiusdam transactionis praetextu inter praefatos
monachos, et quendam sacerdotem memorati G. praedecessorem factae ita
videlicet, ut de duabus carruatis terrae, quas in dominio suo monachi
tenent, tertiam tantum decimarum partem [frugum] exsolvant, reliquas
sibi retinendo. Quo fit, ut, inde occasionem sumentes malignandi,
praedia ex agricolarum defectu ad eos devoluta monachi in suum magis
astute quam provide dominium convertant, et quatuor vel forte plures
carrucatas duabus aggregant, non aliter decimas praestantes de illis,
quam de duabus praestitissent, quum secundum compositionis tenorem
integras de illis decimationes solvere tenerentur. Quoniam igitur nos
convenit ecclesiis providere, ne sua cuilibet videantur iura deperire,
fraternitati vestrae per apostolica scripta Mandamus, quatenus, quum
exinde fueritis requisiti, utraque parte ante praesentiam vestram
convocata, rei veritatem diligentius inquiratis, et, nisi privilegium
[clementia] apostolicae sedis sibi super hoc indultum coram vobis
praefati monachi palam produxerint, vel nisi praefati monachi
transactionem praescriptam auctoritate apostolica confirmatam esse
docuerint, quum alias inter personas [ita] facta potius quam inter
ecclesias videatur, nec pacta inter alios acta aliis obesse patiamur,
omni dilatione et appellatione remota ipsos et agricolas [eorum]
decimationes [universas] ex quibuslibet rebus provenientes ex integro,
absque [omni] diminutione ecclesiae S. Mariae de Marturen. iugi
praestatione singulis annis praestare, et [etiam] illarum, quas illicite
detinuerant, iustam aestimationem restituere eidem ecclesiae cum omni
districtione compellatis. Quodsi discretioni vestrae, secundum ea quae
proponuntur nobis, in iudicio visum fuerit, praefatos monachos, non nisi
ad tertiae partis decimationum praestationem, secundum iustitiam urgeri
posse; tunc omnium eorum, quae canones decimanda decreverint,
appellatione remota, saepedictos monachos tertiam partem ecclesiae iam
dictae, auctoritate apostolica decimas praestare cogatis.



Sicut super iure praesentandi, ita super annexo non potest transigi, ut
recedatur a lite interveniente aliqua temporalitate.

Lucius III. Ormensi Episcopo.

Praeterea, quando inter laicos et viros religiosos de praesentatione
alicuius ecclesiae quaestione suborta transigitur inter eos ita, quod
praesentationem laicus obtineat, religiosi vero novam vel maiorem
percipiant in ecclesia, in qua prius nullam vel minorem habere
consueverant portionem, an huiusmodi transactio teneat, quaesivisti.
Quum igitur ipsa pactio simoniaca merito videatur, respondemus, quod de
iure non tenet, nec ex ea religiosi ullum debent commodum obtinere.



Super spirituali subiectione non licet transigi.

Coelestinus III.

Praeterea quarto loco quaestio talis accessit, quod quaedam cella eximi
voluit a subiectione, qua matrici domui tenebatur. Quumque causa debito
Marte percurreret, fratres illius cellae, se confitentes in iure illi
domui quondam fuisse subiectos, referebant quaestionem olim de hac
subiectione fuisse motam, et transactione sopitam, videlicet eatenus, ut
quendam annuum censum ecclesiae matrici reddendo fratres memoratae
cellulae penitus essent a subiectione principalis domus exempti. Ceterum
ex adverso prior maioris domus duo pariter allegabat, unum scilicet
quod, ex quo confessi fuerant, se dudum illi domui fuisse subiectos, et
non ante transactionem illam exemptos, constabat, illos fuisse rebelles
eo ipso, quod ante transactionem et exceptionem se contendebant ab
eiusdem iurisdictione esse subtractos, nec transactio subsequens eos
poterat a tanto crimine inobedientiae relaxare. Alterum quoque Prior
consequenter pro maiori ecclesia proponebat, quod de spirituali
subiectione contra votum professionis transigere non liceret.
Respondemus igitur, quod ex praedicta fratrum de cella confessione
contra eos sententia procedere debeat, praesertim quum illa transactio,
licet nobis de illo, quod cella determinate reddere tenebatur, clare
constare nequiverit, iniquitatem simoniacam continuisse putetur.



Iudex potest et debet se interponere pro transactione inter partes
facienda, praeterquam in casibus, in quibus iura hoc non admittunt, ut
super matrimonio. H. d.

Honorius III. I. tituli sanctae Praxedis Presbytero cardinali.

Ex parte tua fuit propositum coram nobis, quod nonnulli Graeci furtive
sacros ordines a non suis episcopis receperunt, quidam etiam
excommunicati celebrant in ecclesiis interdictis, et Graecis ritibus
pertinaciter inhaerentes in nullo volunt obedire praelatis Latinis.
Praeterea quidam Graeci et Latini episcopi consecrationes faciunt in
episcopatibus alienis, et decimas percipiunt in eisdem in episcoporum
eorundem locorum praeiudicium et gravamen, licet episcopi Graecorum nec
percipere decimas, nec consecrationes huiusmodi consueverint celebrare.
Ad hoc laici Graeci uxores suas secundum motum propriae voluntatis
dimittere et alias superducere non verentur, ac operari dominicis et
festivis diebus quemadmodum in profestis. Porro quidam barones et
milites tam Latini quam Graeci abbatias et ecclesias alias cum hominibus
et bonis aliis earundem contra iustitiam detinentes, decimas non
exsolvunt, et alios solvere recusantes in suo errore defendunt, et, si
pro his aut aliis excessibus feratur excommunicationis sententia in
eosdem, eam in animarum suarum periculum et aliorum scandalum
vilipendunt. Unde a nobis desideras edoceri, quid tibi agendum sit in
omnibus supradictis, et qualiter puniendus sit Neoportensis
archidiaconus, qui quibusdam eundi cum mercibus in Alexandriam contra
statutum concilii generalis licentiam de facto tribuere non expavit. Nos
ergo discretioni tuae breviter respondemus, ut, quum iura canonica et
civilia edita sint super omnibus fere articulis praenotatis, procedas in
his, quum necesse fuerit, secundum canonicas et legitimas sanctiones.
Poteris etiam ad componendum interponere partes tuas, et interdum
aliquid severitati detrahere, prout, statu imperii et excedentium
multitudine provida deliberatione pensatis, videris expedire: exceptis
nimirum casibus, qui compositionis sive dispensationis remedium non
admittunt, utpote coniugii sacramentum, quod, quum non solum apud
Latinos et Graecos, sed etiam apud fideles et infideles exsistat, a
severitate canonica circa illud recedere non licebit. In his vero, super
quibus ius non invenitur expressum, procedas, aequitate servata, semper
in humaniorem partem maxime propter statum imperii adhuc debilem
declinando, secundum quod personas et causas, loca et tempora videris
postulare.

 DE POSTULANDO.



Clericus in sacris vel minoribus beneficiatus in saeculari foro
postulare non debet, nisi pro se, vel sua ecclesia, vel miserabilibus
personis.

Ex concilio Lateranensi.

Clerici in subdiaconatu, et supra, [et] in ordinibus quoque minoribus,
si stipendiis ecclesiasticis sustententur, coram saeculari iudice
advocati in negotiis saecularibus fieri non praesumant, nisi propriam
causam vel ecclesiae suae fuerint prosecuti, aut pro miserabilibus forte
personis, quae proprias causas administrare non possunt. [Sed nec
procurationes etc.]



Canonici regulares postulare non possunt, sicut monachi, nisi pro
utilitate ecclesiae, vel sui monasterii, et praecepto abbatis.

Innocentius III. Compostellano Archiepiscopo.

Ex parte tua coram nobis fuit propositum, quod quidam canonici
regulares, ut se forte peritos in iure valeant demonstrare, ac extra
claustrum materiam habeant evagandi, non solum in ecclesiasticis, verum
etiam in forensibus causis praesumunt advocati officium exercere.
Quumque obiicitur eis, quod iuxta canonicas sanctiones non debent esse
forensis vel ecclesiastici negotii susceptores vel exsecutores etiam,
nisi forte id monasterii exposcat utilitas, abbate nihilominus
imperante, ipsi ad suam proponunt insolertiam excusandam, quod capitulum
illud, per quod praedicta prohiberi videntur, de monachis, non de
canonicis regularibus loquitur manifeste. Unde nos consulere voluisti,
utrum tales sint ad patrocinium admittendi. Ad quod consultationi tuae
taliter, respondemus, quod idem iudicium de canonicis regularibus, quod
et de monachis, quantum ad supradicta credimus observandum, licet de
monachis in canone specialiter sit expressum. [Dat. Rom. ap. S. Petr.
Id. Mart. Ao. IX. 1206.]



Se summat.

Gregorius IX.

Quum sacerdotis sit officium nulli nocere, omnibus autem velle prodesse,
non nisi pro se ipso, vel ecclesia sua, vel, si necessitas immineat, pro
personis coniunctis aut miserabilibus sibi licitum est postulare. (Et
infra:) Clericus autem, qui contra ecclesiam, a qua beneficium obtinet,
pro extraneis advocatus vel procurator esse praesumit, tanquam ingratus
potest, maxime si clericus sit eiusdem ecclesiae, beneficio huiusmodi
spoliari.

 DE PROCURATORIBUS.



Non auditur quis tanquam alterius procurator, nisi habeat mandatum
legitime factum.

Gregorius Maximo Salonensi Episcopo.

Alia quidem [scripta ad fraternitatem tuam antea feceramus, sed tempore,
quo homines tuos, quos ad nos misisti, relaxare voluimus.] Scripsisse te
quibusdam nostris comperimus, quod praedictos viros tunc ad causam non
miseris, et ideo ea, quae cum ipsis facta sunt, subsistere non debere;
sed et Thomas [ecclesiae tuae defensor] sibi hoc verbo a te dictum
perhibuit, ex qua re iam nec praesentium portitoribus iudicavimus esse
credendum, ne de ipsis quoque post haec similiter diceretur. Quia ergo
hoc cautiores nos esse debere praemonuit, si causam vultis dicere,
instructam [de cetero] personam cum mandato legaliter facto, tuis et
presbyterorum seu diaconorum testiumque subscriptionibus roborato,
gestisque ex more indicto transmitte, ut quicquid cum ea actum fuerit
iure subsistat. [Nam nos non solum etc.]



Non valet sententia, etiam expensarum condemnatoria, lata contra
absentem, ex probabili causa legitime per nuncium excusatum. H. d.
quantum ad verum intellectum.

Alexander III.

Querelam A. clerici accepimus, quod, quum venerabilis frater noster
Wigorniensis episcopus causam, quae vertitur inter ipsum et
Salesberiensem episcopum super ecclesia de Bribec., de mandato nostro
suscepisset fine debito terminandam, tandem, quia idem clericus termino
constituto suam ei exhibere praesentiam non potuit pro eo, quod erat
infirmitate detentus, sicut per quendam presbyterum et diaconum, quos ad
praesentiam ipsius episcopi miserat, paratus erat probare, eundem A. in
restitutione expensarum, quas R. Lexoviensis archidiaconus pro ipsa
causa ad diem ipsum tunc veniendo fecerat, condemnavit. Mandamus itaque
discretioni vestrae atque praecipimus, quatenus, si praefatus episcopus
eundem A. iuxta mandatum nostrum a praescripta sententia non absolverit,
vos, rei veritate diligentius inquisita, si vobis constiterit, quod
Vigorensis episcopus praefatum A. in restitutione expensarum pro nulla
alia rationabili causa condemnaverit, nisi pro eo tantum, quod in
termino constituto ad eius praesentiam non accessit infirmitate
detentus, quum non possit quis cogi, nisi velit, in gravibus causis
procuratorem constituere, et quum ipse ad probandum infirmitatem suam
presbyterum et diaconum destinaverit, auctoritate nostra sublato
appellationis remedio eum absolvere ab eadem sententia minime differatis.



Sententia lata cum procuratore revocato et de hoc certificato non
praeiudicat domino. H. d. secundum communem intellectum.

Clemens III.

Ex insinuatione dilecti filii nostri I. archidiaconi Sagiensis
accepimus, quod, quum inter ipsum et magistrum G. de Sang. super quadum
praebenda Lexonensis ecclesiae, quae de Pomeria dicitur, controversia
mota fuisset, eidem magistro propter hoc ad sedem apostolicam accedenti
G. de Tortona, procuratorem ipsius archidiaconi se gerens ad illam
causam constitutum, cum quibusdum literis de ratihabitione, prout
dicebat, se opposuit. Quum autem aliquantulum in causae cognitione
processum fuisset, Licet praedicto G. ab eodem archidiacono procuratori
suo, duobus clericis praesentibus et assistentibus expresse fuisset
inhibitum, ne causae cognitionem susciperet, et ne ad iudicium
suscipiendum in iure suis literis uteretur, ipse nihilominus in ipsa
causa procedens, sententiam, sicut dicitur, contrariam reportavit.
Ceterum, quia alter de praedictis clericis dicitur obiisse, [nos tamen]
attendentes, quod idem G. contra ipsius archidiaconi prohibitionem in
suscipiendo iudicio ipsius causae procedere non debuerit, discretioni
vestrae per apostolica scripta mandamus, quatenus, si, sicut ratio
dicta, per ipsius archidiaconi et superstitis illius clerici iuramentum
constiterit de praemissis, eundem archidiaconum expresse prohibuisse, ne
dictus procurator illius controversiae diffinitionem susciperet, et ne
in iure ad suscipiendum iudicium suis literis de ratihabitione
aliquatenus uteretur, sententia contra eum lata nequaquam obstante,
praedictae praebendae possessionem cum fructibus inde perceptis, a
quocunque detineatur, archidiacono eidem, sublato contradictionis et
appellationis obstaculo, si eius restitutioni aliud canonicum non
obsistat, auctoritate nostra restitui faciatis eidem. Restitutione vero
facta, si archidiaconus ipse suam canonicam institutionem probare
potuerit, ipsam ratam et inviolabilem permanere, sicut iustum fuerit,
appellatione postposita decernatis.



Rescriptum super consecutivis iudiciis impetratum a procuratore
revocato, et de hoc certificato, non valet, nec processus vel sententia
lata per ipsum, si revocatio pervenit ad adversarium. H. d. secundum
glossam.

Innocentius III. Cabilonensi et Catalanensi Episcopis.

In nostra praesentia constitutus venerabilis frater noster Tullensis
episcopus lacrimabiliter est conquestus, quod, quum olim ad procurandam
causam, quae inter ipsum et bonae memoriae decanum Tullensem super
dilapidatione, excommunicatione et periurio, ac quibusdam aliis
criminibus vertebatur, T. et G. presbyteros procuratores instituens,
ipsos ad sedem apostolicam duxerit destinandos, quum de ipsorum fide
postmodum titubasset, mandatum, quod eis dederat, infra modicum temporis
spatium revocavit, sed ipsi, licet mandati literas revocatorias
recepissent, nihilominus in negotio processerunt, et pro procuratoribus
se gerentes, cum adversario [suo], Ioffrido scilicet, archidiacono
Tullensi, sunt ingressi iudicium, cum eo, demum ad dilectum filium G.
Parisiensem archidiaconum et collegas suos in eiusdem praeiudicium
nostras literas impetrarunt. Quorum citatio licet eidem episcopo minime
fuerit praesentata, quum tamen ad eius notitiam devenisset, quod eisdem
erat causa commissa, quae inter ipsos et dictos decanum et archidiaconum
vertebatur, ad eorum praesentiam properavit. Quumque praedictus
episcopus per multam instantiam nostri rescripti copiam habuisset, et
eiusdem tenorem cum viris prudentibus inspiceret diligenter, admirans
plurimum, quod supradicti presbyteri tanquam procuratores huiusmodi
literas impetrarant, ad probandum, quod falsi procuratores fuerunt, ab
ipsis iudicibus inducias postulasset, ipsi exceptionem oppositam
inutilem et supervacuam reputantes, ad probationem ipsius dilationem
concedere noluerunt, propter quod idem episcopus ad appellationis
beneficium convolavit, et ab ipsorum iudicum praesentia recessit
appellans. Sed iidem appellationi minime deferentes, in negotio ipso
procedere, ac nihilominus lite non contestata et iuris ordine
praetermisso testes contra eum episcopum recipere praesumpserunt, [et,]
ipsum a Tullensi ecclesia per sententiam removendo [praeter formam
mandati nostri Tullensi capitulo concesserunt eligendi sibi pontificem
liberam facultatem. Quum autem dicti episcopus et P. archidiaconus
propter hoc ad nostram nuper praesentiam accessissent, et super ipsorum
processu iudicum coram nobis aliquamdiu litigassent, idem episcopus
XIII. testes, quosdam abbates et monachos nigri et albi ordinis, et
quosdam clericos saeculares induxit, quibus diligenter examinatis, ex
ipsorum depositionibus apparuit evidenter, quod quum supradictus
episcopus ad probandam exceptionem praescriptam petiisset inducias,
ipsas praetaxati iudices negaverunt eidem, et quod, licet idem episcopus
propter hoc ad sedem apostolicam provocasset, ipsi tamen in negotio post
appellationem ad nos interpositam processerunt.] Nos vero, licet vix
fidem adhibere potuerimus, quod saepe dicti iudices, utpote viri
literati, providi et honesti, taliter, ut dictum est, processissent,
maxime quum in sua relatione, quam ad nostram praesentiam transmisere,
de huiusmodi exceptione proposita nullam fecerint mentionem, quia tamen
episcopus per viros religiosos, providos et honestos, de quibus non est
verisimile, quod suae salutis obliti ac iuramenti religione contempta
falsum testimonium tulerint, nobis fecit super iis, quae sunt proposita,
plenam fidem, attendentes etiam, quod falsi procuratoris exceptio non
solum ante sententiam, verum etiam postea potest obiici iuxta canonicas
et legitimas sanctiones, utpote qua probata iudicium nullum et nullius
momenti controversiae reputantur de consilio fratrum nostrorum processum
supradictorum iudicum sententialiter duximus irritandum, [in eum statum
negotium reducentes etc. Dat. Rom. ap. S. Petr. Kal. Febr. Ao. IX. 1207.]



Si agitur de adulterio coram iudice saeculari ad poenam legalem, non
intervenit procurator; secus si coram ecclesiastico ad separationem.

Idem Brixiensi Episcopo.

Tuae fraternitatis (Et infra: [cf. c. 10. de eo, qui cogn. IV. 13.])
Consultationi tuae taliter respondemus, quod, si vir accuset uxorem de
crimine adulterii coram iudice saeculari ad poenam legitimam
infligendam, quia tunc inscriptionis vinculum debet arripere, seque ad
poenam talionis adstringere, non per procuratorem, sed per se ipsum
praesentem oportet praesentialiter accusare. Si vero vir accusare velit
uxorem de adulterio coram ecclestiastico iudice, ut ab eius
cohabitatione discedat, quia tunc, etsi forsan oporteat eum inscribere,
ut designet in scriptis nomen, locum et tempus, et omnia, quae
comprehenduntur in lege civili, ad talionem tamen non debet se
aliquatenus obligare, ne forte, quum etiam in probatione defecerit,
intentionis suae consequatur effectum, sustineri potest, si necessitas
id postulaverit, ut per procuratorem accuset, quoniam huiusmodi
accusatio, etsi de crimine fiat, non est tamen criminalis, sed quasi
mixta inter civilem et criminalem, quanquam in praesentia principalium
personarum securius procedatur. [Postulasti etc. (cf. c. 25. de spons.
IV. 1.) Dat. Rom. etc. 1206.]



Qui de mandato domini causam procuravit, ab eo repetit expensas propter
hoc factas.

Idem.

Quum pro causa, quae inter dilectos filios G. et F. Gabilonensis
ecclesiae archidiaconos vertebatur, procuratores utriusque partis ad
nostram praesentiam accessissent, [nos eis dilectum filium nostrum G. S.
Adriani diaconum cardinalem concessimus auditorem, coram quo ipsius F.
archidiaconi procurator proposuit, quod, quum olim pro variis
gravaminibus, quae adversarii eius Cabilonensi ecclesiae inferebant, ad
sedem apostolicam accessisset, ad dilectos filios abbatem S. Martini,
cantorem Eduensem, archidiaconum Flaviniacensem literas impetravit, ut
dictum G. archidiaconum canonica districtione compellerent, ut ab
Cabilonensis ecclesiae et hominum cuiusdam obedientiae eius, quae
Potestas Boiaci dicitur, molestatione cessaret, et de iniuriis illatis
ipsum eidem ecclesiae satisfactionem cogerent debitam exhibere. Quumque
iudices secundum mandatum apostolicum vellent in causa procedere, pars
adversa, ut iudicium declinaret, sedem apostolicam appellavit. Adiecit
etiam], quod a bonae memoriae Coelestino Papa praedecessore nostro
confirmationis literas impetrarat super quibusdam institutionibus
[eiusdem] ecclesiae de communi assensu capituli constitutis, ex quarum
inobservantia ecclesia [ipsa] debito servitio fraudabatur. [Licet autem
idem praedecessor noster venerabili fratri nostro Eduensi episcopo ad
eiusdem archidiaconi postulationem mandasset, ut eas faceret observari,
ipse tamen semel solummodo Cabilonensi capitulo pro his servandis suas
literas destinavit, nec super hoc ultra processit.] Petebat itaque
procurator ipse pro archidiacono memorato [priorem] causam committi,
confirmari constitutiones praedictas, et ea sibi restitui, quae ad
utilitatem eiusdem ecclesiae coactus fuerat expendisse. [Ceterum
procurator partis alterius ex adverso respondit, quod, quum dictus F.
archidiaconus etc. (cf. c. 27. de sent. exc. V. 39.) Ipse vero ad
apostolicam sedem accedens, confessus est, quod in clericum manus
iniecerat violentas; supprimens autem, quod immunitatem violasset
ecclesiae, super absolutione sua literas impetravit; sed nihilominus in
excommunicatione remansit, quum alteram causarum, pro quibus
excommunicatus fuerat, tacuisset. Unde ipsum nec in iure stare posse
dicebat, nec procuratorem constituere; praesertim quum is, cui causae
suae procurationem commiserat, ob excessum similem eadem innodatus
sententia teneretur. Ea etiam carere viribus allegabat, quae in
excommunicatione positus a sede apostolica impetrarat. Licet autem per
hoc dictus G. archidiaconus ei non teneretur, nisi obtento prius
absolutionis beneficio, respondere, nihilominus tamen se dictorum
iudicum conspectui praesentarat, et per literas venerabilis fratris
episcopi et dilecti filii decani ipsius ecclesiae ostenderat, quod nec
ipse adversus eandem ecclesiam, nec ecclesia adversus eum haberet
aliquam quaestionem, et literae, quas adversarius eius obtinuerat ab
apostolica sede, impetratae non fuerant de capituli voluntate. Accedente
igitur die altera, quae ipsis fuerat assignata, quum super eo
quaereretur a partibus, utrum renitente capitulo dictus F. archidiaconus
esset pro Cabilonensi ecclesia contra eundem G. archidiaconum
admittendus, ipse G. propter suspicionem iudicum ad sedem apostolicam
appellavit. Ad ea vero, quae super servandis consuetudinibus ecclesiae
proposita fuerant, sic respondit, quod, quum memoratus episcopus dictis
decano et capitulo mandavisset memoratas consuetudines observari,
responderunt, se ipsas libentius servaturos, nisi paupertas ecclesiae
impediret, adiicientes, ut statum Cabilonensis ecclesiae per suas
literas sedi apostolicae nunciarent. Ex his igitur concludebat, nec
expensas, quas dictus F. archidiaconus fecerat, ipsi debere restitui,
quum potius, ut ab excommunicationis vinculo solveretur, ad sedem
apostolicam assessisset, nec eum esse super confirmandis ecclesiae
consuetudinibus audiendum, cuius non poterat literas procurationis
ostendere, immo ipse procurator esset a capitulo institutus. Propter
quod cum instantia postulabat ordinationem ecclesiae dictis episcopo et
decano committi ita, quod quicquid de maiori et saniori parte capituli
tam super instituendis canonicis quam super aliis ad ordinationem
eiusdem ecclesiae pertinentibus constituerent, non obstante
contradictione paucorum, inviolabiliter servaretur, nec obstantibus
literis super servandis praedictis consuetudinibus ad dictum Eduensem
episcopum destinatis. Petebat etiam dictum F. archidiaconum
excommunicatum denunciari, quum nec satisfecisset passo iniuriam, et de
violatione immunitatis ecclesiae non fecisset aliquam mentionem. Ex
parte vero praedicti F. archidiaconi taliter fuit ad obiecta responsum,
quod licet super violenta manuum iniectione accusatus fuisset, ei fuit
ecclesiae solummodo introitus interdictus; sed postmodum ad apostolicam
sedem accedens sine contradictione qualibet fuerat absolutus.] Nos
igitur causam ipsam vestro examini committentes Discretioni vestrae per
apostolica scripta mandamus, quatenus, [si vobis etc. (cf. c. 27. de
sent. exc. V. 39.)] Praedictas [vero] constitutiones, si eas de assensu
capituli minoris vel sanioris partis sine pravitate qualibet inveneritis
esse factas, et possibilitas ecclesiae patitur, faciatis inviolabiliter
observari. [In aliis ordinationem ecclesiae praedictis episcopo et
decano auctoritate apostolica committatis ita, ut quae cum maiori parte
capituli tam super canonicis instituendis quam super aliis canonice
duxerint statuenda, non obstante contradictione vel appellatione
paucorum, obtineat firmitatem] expensas vero ante dicto archidiacono
restitui faciatis, si legitime probare potuerit, se de mandato capituli
suscepisse praedicta negotia promovenda, et propter hoc ad sedem
apostolicam accessisse. [Nullus literis etc. Datum etc. 1198.]



Universitas etiam scholarium potest ad agendum et defendendum
procuratorem constituere.

Idem Scholaribus Parisiensibus.

Quia in causis, quae contra vos et pro vobis moventur, interdum vestra
universitas ad agendum et respondendum commode interesse non potest,
postulastis a nobis, ut procuratorem instituere super hoc vobis de
nostra permissione liceret. Licet igitur de iure communi hoc facere
valeatis, instituendi tamen procuratorem super his auctoritate
praesentium vobis concedimus facultatem.



Si citatus ad totam causam constituit procuratorem, quem postea revocat,
potest nihilominus contra eum procedi, in quantum status causae patitur,
sine alia citatione. H. d. quoad intellectum.

Honorius III. Episcopo Egitanensi.

Auditis et intellectis quae super Ioannis Colimbriensis et Bartholomaei
Egitanensis canonicorum, nec non et decani Civitatensis suorumque
coniudicum delegatorum nostrorum proccessibus in causa, quae inter te et
venerabilem fratrem nostrum Colimbriensem episcopum super limitatone
dioecesium ac rebus aliis vertitur, a procuratoribus partium fuere
proposita coram nobis, processus ipsos, et quaecunque secuta sunt ex eis
vel ob eos, noveris nos de consensu fratrum nostrorum irrita iudicasse,
non obstantibus literis, quas de revocatione mandati procuratori suo
praedictus Colubriensis episcopus destinavit, quum, antequam ad illum
literae huiusmodi pervenirent, fuisset super eisdem processibus hinc
inde conclusum. Ceterum memoratum Colubriensem episcopum, qui
procuraverat totum negotium ad examen sedis apostolicae advocari, et
postmodum mandatum factum procuratori non sine nostro contemptu et tuo
dispendio revocavit, condemnandum tibi duximus in expensis, quas fecisti
a tempore, quo ad procuratorem ipsius revocatoriae literae pervenerunt,
et facies etiam usque ad diem, quo per se idem episcopus vel per
procuratorem idoneum se nostro conspectui praesentabit, in principali
negotio et contingentibus ipsum legitime processurus. Ne igitur super
his possit aliquatenus dubitari has literas duximus concedendas.



Procurator episcopi causas episcopatus agit et defendit, licet non
fuerit datus sub nomine syndici vel actoris.

Idem M. et R. Canonicis Mutinensibus.

Petitio vestra nobis exhibita continebat, quod quum venerabilis frater
noster Mutinensis episcopus in Livoniam profecturus vos vicarios suos et
procuratores constituerit generales, vobis volentibus agere contra
detentores bonorum episcopi Mutinensis vel contra illum agentibus
respondere, frequenter opponitur, quod hoc facere non potestis, pro eo,
quod in instrumento vicariae sive procurationis huiusmodi non
exprimitur, quod episcopus ipse constituerit vos syndicos vel actores.
Quare humiliter postulastis, ut, quum per exceptiones huiusmodi
frequenter impediatur utilitas episcopii supradicti, super hoc providere
salubriter dignaremur. Nos igitur ex tenore ipsius instrumenti liquido
cognoscentes, quod intentio fuerit ipsius episcopi dare vobis agendi et
respondendi pro ipso episcopo liberam potestatem, exceptionem huiusmodi
penitus reprobamus.



Providere debet iudex, maxime in causa matrimoniali, quod constituens
procuratorem gaudeat plena libertate.

Gregorius IX. nobili viro Ubaldo Civi Pisano.

Accedens ad apostolicam sedem (Et infra:) Mandamus, quatenus D. nobilem
mulierem, quae sub tua potestate tenetur, plenae restituas libertati,
faciens ipsam ad castrum de Massa Lucanae dioecesis secure perduci, ut
existens ibi libera procuratorem libere ordinare valeat, qui suam coram
nobis iustitiam prosequatur. Tu ergo super sponsalibus, quae inter natam
tuam et filium eiusdem nobilis contracta proponuntur, procuratorem
idoneum ad praesentiam nostram mittas, qui ad agendum et respondendum
plenam habeat potestatem.



Si procuratori generali denegantur induciae ad consulendum dominum, ex
causa probabili absentem, poterit procurator appellare.

Idem Cantuariensi Archiepiscopo.

Dilectus filius magister L. rector ecclesiae de Auna transmissa nobis
petitione monstravit, quod, quum R. presbyter contra ipsum, causa studii
Bononiae commorantem, super eadem ecclesia ad iudices nostras literas
impetrasset, earum auctoritate a iudicibus ipsis eodem rectore citato,
procurator ipsius generalis ad omnia eius tractanda negotia, pro eo,
quod competentem terminum, infra quem rectorem ipsum consuleret, utrum
deberet contendere vel cedere quaestioni, sibi concedere denegabant, pro
eodem nostram audientiam appellavit. Quocirca mandamus, quatenus, si est
ita, revocato in irritum, etc.



Si reus recedit a iudicio, dimisso procuratore solummodo ad agendum,
contumax est, et condemnatur in expensis.

Idem Episcopo Lexonensi.

Constitutis in praesentia nostra H. priore Sagiensi et T. laico dilectum
filium O. subdiaconum nostrum super causa, quae inter ipsos super quadam
summa pecuniae vertitur, concessimus auditorem (Et infra:) Quia prior
super ipsa pecunia, in qua dictus T. eum sibi suae uxoris nomine teneri
dicebat, recepto libello illicentiatus recessit, quendam procuratorem
dimittens solummodo ad agendum, quem, quum auditor ipse per mandatum
procuratorium sibi datum ad defendendum priorem sufficientem non
viderit, eum ex hoc reputans contumacem, ipsum praefato T. in unam
marcham sterlingorum condemnavit taxatione praehabita in expensis. (Et
infra:) Nos autem finem litibus imponere cupientes, et quod ab auditore
praefato factum esse dignoscitur approbantes, mandamus, quatenus
partibus convocatis, etc.



Tenet iudicium agitatum cum procuratore revocato, si revocationem iudex
et adversarius ignoraverunt. H. d. secundum communem intellectum et verum.

Idem.

Mandato procuratoris post litem contestatam a domino revocato, si hoc
ignorante iudice vel adversario factum fuerit, iudicium, quod idem quasi
procurator postmodum expertus est, ratum esse debebit.



Filius familias potest esse procurator in iudicio, etiam ad futuras
lites; et procurator datus cum pluribus simul in solidum praefertur, si
praeoccupavit negotium; secus, si diverso tempore fuit datus. Item
procurator appellare debet a sententia, nisi ex causa excusetur; quo
casu debet domino nunciare de sententia; appellationem tamen prosequi
non tenetur.

Idem.

Non iniuste iudex processit, qui filiumfamilias in procuratorem admisit,
quamvis ad futuras controversias constitutum, qui, licet simul cum aliis
datus fuerit, prius tamen procurationis officium occupavit. Quod fieri
nequivisset in procuratoribus diversis temporibus constitutis, quoniam
dato posteriori prioris esset procuratio revocata. Potuit quoque is et
debuit a sententia in eo, quod lata exstitit contra ipsum, nostram
audientiam appellare, vel, si iusta causa excusabat eundem, saltem
domino contestari, ut ad appellationis beneficium convolaret, licet
appellationem prosequi non teneretur invitus.



Procurator universitatis, cuius maiores et iurati sunt excommunicati,
non repellitur ab impetrando; nisi illi in procuratorio sint expressi,
vel eorum auctoritate factum sit, vel ad id scienter sint admissi. H. d.
et est decisio notabilis et subtilis.

Idem.

Consulti sumus an constitutus ad impetrandum a communitate aliqua
procurator ab impetrando deberet excludi pro eo, quod maiores et iurati,
per quos eadem communitas regebatur, tempore, quo iniunctum fuit
procurationis officium, erant excommunicationis sententia innodati.
Taliter respondemus, quod, nisi essent illi in literis procurationis
expressi, vel alias eorum auctoritate procuratoris institutio facta
fuisset, aut sciens, eos esse tales, ipsa communitas una cum eis
constituisset eundem, non est procurator huiusmodi repellendus.

 DE SYNDICO.



Religiosi debent habere syndicum, qui causas monasterii agat, et
defendat, etiam, si oportuerit, constituto illi salario.

Gregorius Papa Subdiacono Defensori Siciliae.

Sicut studii nostri esse debet a litigiis forensibus monachos submovere,
[ut divinis ministeriis pie ac sollerter invigilent:] ita necesse est
nostra provisione, quemadmodum negotia eorum disponi debeant, ordinare,
[ne distenta mens per varias causarum curas defluat, et ad celebrandum
opus consuetum enervata torpescat. Praesentium itaque lator abbas
Ioannes plurima se monasterii sui asserit habere negotia.] Pro qua re
tibi praecipimus, quatenus cum Fausto, [qui Romani viri magnifici ex
praetore cancellarius fuerat,] loqui debeas, cui, si voluerit,
constituto salario, monasterii ipsius generaliter debeas negotia
commendare. Expedit enim pro parvo incommodo a strepitu causarum servos
Dei esse quietos.

 DE HIS, QUAE VI METUSVE CAUSA FIUNT.



Si quis timore mortis, postea ratum non habens, religionem profitetur,
exire, et matrimonium contrahere potest; secus si a principio vel ex
post facto libere consensisset.

Alexander III. Oscensi Episcopo, et Priori sanctae Mariae Caesaraugustanae.

Perlatum est ad audientiam nostram, quod, quum quidam vir nobilis et
potens Atorelia nomine M. uxorem suam suspectam haberet, milites sui,
eius praecepto eam ad quandam silvam ducentes, evaginato gladio occidere
voluerunt; sed tandem pietate ducti sub tali conditione pepercerunt
eidem, quod in monasterio de Colobris habitum susciperet monachalem. Quo
audito maritus eius, quia reservata erat ad vitam, grave plurimum tulit,
sed tamen postmodum acquievit. Sicque factum est, quod duos episcopos
Caesaraugustanum et Turiasonensem, ut eam benedicerent et illi velum
imponerent, ad monasterium ipsum adduxit. Episcopi vero rem ignorantes,
missi a viro, ut ei velum imponerent, et, quia iuvenis erat, et filium
parvulum habebat, mutationem vitae suae suspectam habentes, seorsum
convenerunt eandem, quae utique ipsis rem per ordinem patefaciens, quod
mortis timore et non bono animo monasterium intrabat, proposuit, et quod
inde, quandocunque posset, exiret, nihilominus adiecit. Sed tunc
episcopis de morte ipsius timentibus, et, quod ab ea audierant propalare
nolentibus, alter episcoporum Turiasonensis scilicet, ut viri illius
tyrannidi satisfacere videretur, mulieri velum imponere simulavit,
tandem autem viro de medio sublato, praedicta mulier de monasterio
exiens, alium maritum accepit, quos Calaguritanensis episcopus ad
instantiam sororum vinculo excommunicationis adstrinxit, et totam terram
eius interdixit, ignorans penitus, quomodo res processisset, quam utique
sententiam venerabilis frater noster Tarraconensis archiepiscopus
postmodum confirmavit. Nos igitur de prudentia et honestate vestra
confidentes, causam ipsam experientiae vestrae duximus committendam, et
fine debito terminandam. Ideoque discretioni vestrae per apostolica
scripta praecipiendo mandamus, quatenus praedictam mulierem et virum,
recepto sacramento, quod vestro debeant stare mandato, ab
excommunicationis vinculo absolvatis; deinde tam mulierem, quam
priorissam et moniales praescripti monasterii ante vestram praesentiam
convocantes, causam diligentissime audiatis, et fine canonico
terminetis. Quod si legitime probatum fuerit, non timore mortis
praedictam mulierem religionem intrasse, aut quod fecit postmodum ratum
habuisse, ipsam ad monasterium redire, et habitum depositum reassumere
censura ecclesiastica compellatis. [Dat. Beneventi].



Qui per metum amissionis patrimonii suo beneficio renunciat illud
repetere potest.

Idem Episcopo Vigorniensi.

Abbas sancti Cadmundi, a quo R. praesentium lator patrimonium suum
tenere dignoscitur, milites suos et burgenses ad domum eius, sicut
accepimus, destinavit, qui eum a domo et universa possessione sua
expellerent, nisi ecclesiam suam penitus abiuraret. Quod quum idem R.
tali modo coactus fecisset, abbas alii concessit supradictam ecclesiam.
Unde, quia quae metu et vi fiunt de iure debent in irritum revocari,
fraternitati tuae per apostolica scripta mandamus, quatenus praedicto
R., [si ita constiterit], cum integritate restituas universa.



Qui terrore laicorum electioni de se factae renunciat, si renunciatio
iuramento vel fide firmata non sit, regimini, ad quod electus erat,
praefici poterit.

Clemens III.

Ad aures nostras te significante pervenit, quod electus quidam in
plebanum cuiusdam ecclesiae, quae ad tuam dispositionem pertinet, ad
terrorem laicorum renunciavit electioni, quae de ipso fuerat a clericis,
uno excepto, unanimiter celebrata; is autem, qui dissensit, ante
electionem ad sedem apostolicam appellationis vocem emisit. Ideoque
consulere voluisti, si renunciatio facta ad terrorem laicorum impediat,
quo minus ad regimen praedictae ecclesiae is, qui fuerit prius electus,
possit assumi, et si eius appellatio valeat, qui, non electurum iuravit,
et ne alii eligerent, appellavit. Tuae igitur discretioni literis
praesentibus innotescat, quod renunciatio facta ad terrorem laicorum,
nisi forte iuramento vel fide interposita sit confirmata, non impedit,
quo minus is, qui renunciavit ecclesiae, ad cuius regimen prius erat
electus, praeficiatur eidem. Pro contradictione autem vel appellatione
eius, qui se non electurum publice confessus est iurasse non est electio
ab aliis celebrata canonice irritanda. [Super eo etc. (cf. c. 12. de
elect. I. 6.)]



Qui per metum, qui cadere potuit in constantem virum, beneficio suo
renunciare iuravit, et renunciavit, illud repetere poterit.

Innocentius III. Decano et Subdiacono Linconensibus.

Ad audientiam nostram dilecto filio magistro de Chevell. significante
pervenit, quod, quum ecclesiam de Chevell. auctoritate sedis apostolicae
canonice fuisset adeptus, et aliquamdiu pacifice possedisset, gravissimo
tandem metu regis, quod eam resignaret iurare coactus, eam in eorum, ad
quos pertinebat, manibus resignavit. Quia vero quae vi metusve causa
fiunt carere debent robore firmitatis, discretioni vestrae per
apostolica scripta mandamus, quatenus, si eundem magistrum ad
resignationem faciendam constiterit vobis per talem metum fuisse
coactum, qui potuerit et debuerit cadere in virum constantem, non
obstante iuramento praedicto, quo non ad repetendum, sed ad resignandum
solummodo tenebatur, praefatam ecclesiam ei per censuram ecclesiasticam
sublato cuiuslibet appellationis obstaculo restitui faciatis. [Nullis
literis etc. Dat. Lat. Non. Febr. 1200.]



Excommunicatus non est qui absolute coactus excommunicato communicat;
secus si coactio fuit conditionalis.

Idem Vidronensi Archiepiscopo.

Sacris est canonibus (Et infra:) Distinguimus autem utrum is, qui
communicat excommunicatis invitus, sit per coactionem adstrictus aut per
metum inductus. In primo siquidem casu talem non credimus
excommunicatione teneri, quum magis pati, quam agere convincatur. In
secundo vero licet metus attenuet culpam, quia tamen non eam prorsus
excludit, quum pro nullo metu debeat quis mortale peccatum incurrere,
talem excommunicationis labe credimus inquinari. [Licet autem etc. (cf.
c. 38. de sent. exc. V. 39.)]



Metum passo non subvenitur, si non fuit talis, qui cadere potuit in
constantem virum.

Idem Marsiliensi et Agathensi Episcopis.

Quum dilectus filius [abbas de Floreia nuper ad nostram praesentiam
accessisset, nobis exposuit diligenter, et hoc ipsum abbatis Insularum
et aliorum quorundam literae continebant, quod in insulis Arearum
fratres Cistercienses quondum fuerant commorati; sed eis in captivitatem
paganorum deductis, quoniam locus mari erat vicinus, illuc se quidam
regulares canonici transtulerunt, qui, licet iam per annos triginta
canonicorum regularium habitum portavissent, opera tamen contraria
regularibus faciebant; sed ad se Domino inspirante reversi, monasticum
ordinem ibidem plantari volebant secundum Cisterciensium instituta. Quod
etiam dioecesanus episcopus affectabat. Unde nos ad abbatis ipsius
instantiam venerabili fratri nostro Arelatensi archiepiscopo dedimus in
mandatis, ut, si dioecesani episcopi et eorundem fratrum in id ipsum
desideria convenirent, Cistercienses monachos institueret in insula
memorata, facturus de canonicis quod crederet expedire secundum
canonicam honestatem. His igitur literis impetratis, idem abbas de
Floreia reversus ad propria, prius, quam eas ad dictum archiepiscopum
detulisset, cum venerabili fratri nostro Tolonensi episcopo ad locum
memoratum accessit, et omnium fratrum ibidem manentium in tantum
obtinuerunt assensum pariter et favorem, quod abbas insularum claves
domus et se ipsum in manibus alterius abbatis tradidit, professione
facta cum quibusdam ex canonicis de Cisterciensi ordine in posterum
observando. Quod et quidam canonicorum in manibus eiusdem abbatis de
Floreia sacramento praestito firmaverunt, osculo dato eidem, quod usque
in finem in eodem ordine permanerent; aliis promittentibus per
iuratoriam cautionem, quod per se vel alios contra factum istud de
cetero non venirent; iurantibus reliquis quod super provisione sua
starent arbitrio episcopi memorati, et nobilis viri G. de Fossa
Sacristae, qui aberat, assensu probato per testes. Quod postmodum
rediens est confessus. Consequenter vero idem episcopus et abbas de
Floreia dicto archiepiscopo Arelatensi per suas literas intimarunt, quod
dioecesanus episcopus et canonici memorati translationem Cisterciensium
fratrum illuc fieri unanimiter appetebant, quod acceptans archiepiscopus
memoratus, factum eorum auctoritate, qua fungebatur, apostolica
confirmavit, vices suas eis in hac parte committens, ut quae bene
inceperant de instituendo ibi ordine Cisterciensi, vice ipsius
perducerent ad effectum. Cuius mandatis parentes humiliter et devote,
quae ipsis iniuncta fuerant curaverunt ducere ad effectum, dantes
generali Cisterciensi capitulo in mandatis, ut in praedicto loco suum
ordinem instituere procurarent. Petebatur itaque pro iam dicto abbate de
Floreia translationem factam ratam a nobis haberi, et auctoritate sedis
apostolicae confirmari, transgressores etiam et contradictores omnes,
qui contra vota et iuramenta praestita nitebantur quod ab iis factum
fuerat impedire, canonica poena percelli. Ceterum F. Sacrista, P.
Warardi, et P. Guil. coram venerabili fratre nostro P. Portuensi
episcopo, quem ipsis et parti alteri dedimus auditorem, processum
negotii aliter proponebant. Quum enim praedicto Arelatensi archiepiscopo
causa fuerit a nobis sub forma, quam praemisimus, delegata, praefatus,
abbas accedens ad locum cum episcopo Tolonensi prius, quam literas
nostras archiepiscopo praesentasset, qui iuxta tenorem ipsarum de
singulis debebat inquirere diligenter, motu proprio cum socia
multitudine insulam occupavit, constanter affirmans, quod eis volentibus
vel nolentibus locus idem pure ac simpliciter a nobis sibi fuerat
assignatus. Quumque se in his gravari sentirent, abbate ipsorum eis omne
auxilium denegante, qui contra quosdam de canonicis odium dicebatur et
ingratitudinem concepisse, (unde in ipsorum dispendium super munitione
armatos ponere non expavit, amota inde scala, ne facultas esset
canonicis ascendendi) sedem apostolicam appellarunt. Sed dicti abbates
nihilo minus ab incepta violentia desistentes, quum quosdam ex ipsis non
possent corrumpere pecuniae sponsione, quod super his starent mandatis
episcopi Tolonensis, per violentiam cogere voluerunt. Quum autem nec
quindecim dierum possent inducias obtinere, quas quidam ex ipsis ad
deliberandum plenarie postularant, iurare compulsi fuerunt mandato dicti
episcopi et G. de Fossa laici, qui eis arduae rupis praecipitium fuerat
comminatus, se super praemissis quaestionibus parituros. Alii
promiserunt in manu abbatis, probatione sibi annua reservata, quod
regulam Cisterciensem observarent. Aliqui vero nec iuraverunt, nec
promissionem aliquam facere voluerunt. Horum ergo tacita veritate,
nominati episcopus et abbas de Floreia dicto archiepiscopo suggesserunt,
quod dioecesanus episcopus et omnes loci canonici super institutione
Cisterciensium unanimiter concordabant, et ita fuit eius confirmatio
impetrata. Sed quum paucis diebus elapsis praefati canonici
archiepiscopo cuncta, quae gesta fuerant, intimassent, ipse quod in
praeiudicium eorum factum fuerat, ipsis compatiens, revocavit,
restituens eos ad omnia, quae habuerant tempore illo, quo literae
fuerant impetratae; licet postmodum possessionem eorum praetermisso
iuris ordine sequestrarit, contradictores omnes excommunicationis gladio
percellendo. Et quum, canonicis ad restitutionem instantibus,
confessiones et attestationes utriusque partis audisset, ad nos duxit
ipsum negotium remittendum. Partibus itaque apud sedem apostolicam
constitutis, canonici spoliati saepedicti abbatem de Floreia
multipliciter arguebant. Primo, quod literas a nobis per veritatis
suppressionem et expressionem falsitatis studuerat impetrare. Suppressum
enim fuerat in illis, quod ecclesia de insulis Arearum ad Romanam
ecclesiam solummodo pertineret; sicut ipsius privilegia, quorum ad nos
transscripta praefatus archiepiscopus destinavit, indicant evidenter.
Falsitatis vero suggestio inde perpenditur, quod omnes canonici
translationem ordinis cum dioecesano episcopo pariter affectabant, quod
aliter esse ipsorum contradictio liquido arguebat. Sed neque saepe
dictus Tolonensis episcopus dioecesanus erat ipsorum, qui nullo mediante
ad Romanam ecclesiam pertinebant; unde ipsius consensus in hac parte pro
nullo erat penitus reputandus. Secundo, quod per vim et dolum eos
seduxit pariter et coegit, ut quidam eorum votum emitterent, alii
iuramenta praestarent.] Nos ergo rationibus et allegationibus partium
per iam dictum episcopum Portuensem, qui eas in scriptis nobis exhibuit,
plenius intellectis, Quia constitit nobis de voto emisso, et de
praestito iuramento a canonicis Insularum, quod regulam Cisterciensium
observarent, vel quod translationem ipsius ecclesiae ad ordinem illorum
nullatenus impedirent, quum utrumque servatum non vergat in dispendium
salutis aeternae, nolentes viam periuriis aperire, non obstante
violentia, quae proponebatur illata, quum neque metum mortis, neque
cruciatum corporis contineret, et ideo non debuerat cadere in
constantes, nec obstante dolo, quo se proponebant fuisse seductos quum
talis dolus non tam ad circumventionem praedictorum Cisterciensium, quam
ad fatuitatem eorum debeat retorqueri, super restitutione petita
silentium eis de consilio fratrum nostrorum duximus sententialiter
imponendum. [Verum quoniam etc. Dat. Lat. IV. Id. Iun. 1199.]



Probata violentia per testes res amissae probantur per iuramentum. Et
super valore rerum amissarum taxatione iudicis praemissa, et secuto
petentis iuramento fit condemnatio.

Gregorius IX.

Super eo, quod adversarius vester se conquerebatur a vobis per
violentiam spoliatum, arbitramini, contra vos fuisse iniuste processum,
quum non nisi proprio iuramento probaverit singula, quae amisit. Verum,
postquam de violentia per testes, et de amissis rebus per ipsius
constitit sacramentum, potuit iudex, taxatione ab ipso facta, pro
personarum ac negotii qualitate vos in aestimatione rerum amissarum
iuramento adversarii declarata rationabiliter condemnare.

 DE IN INTEGRUM RESTITUTIONE.



Si in contractu venditionis vel locationis ecclesia fuit enormiter
laesa, potest adversus talem contractum petere restitutionem in
integrum; emptor tamen sive conductor non debet fraudari in pretio suo,
vel in sumptibus per eum factis.

Alexander III. Alphanensi Episcopo.

Requisivit a nobis tua fraternitas, quid agendum sit de possessionibus
laicis sub modico censu concessis? Noveris itaque, quod, si ecclesia
laesa est, et manifeste apparet detrimentum ipsius, quum episcopo
eiusdem ecclesiae conditionem facere deteriorem non liceat, et ecclesia
iure minoris debeat semper illaesa servari, quae in damnum eius data
constiterit ad ipsius convenit ius proprietatemque redire. Providendum
est tamen, ne, si forte coloni possessiones illas expensis ac labore suo
reddiderint meliores, sumptibus, quos bona fide fecerunt, debeant
defraudari.



Restituitur ecclesia laesa propter negligentiam procuratoris, qui iura
ecclesiae non produxit.

Innocentius III. sancti Georgii et sancti Sergii Abbatibus.

Quum venissent ad apostolicam sedem dilecti filii electus et monachi
Rothonenses pro se ac pro monasterio suo, ac dilectus filius magister A.
pro venerabili fratre nostro episcopo Venetensi, eis dilectum filium
nostrum G. sancti Georgii ad Velum aureum diaconum cardinalem dedimus
auditorem. Coram quo idem magister pro episcopi parte proposuit, quod,
quum monasterium Rothonense esset situm in dioecesi Venetensi et
ecclesiae Venetensi subiectum, praedictus episcopus possessione
subiectionis usus est hactenus inconcusse. Sed quum occasione cuiusdam
electionis, quae ibidem facta fuerat, partes de communi assensu ad
venerabilem fratrem nostrum Natensem episcopum et eius collegas dilectos
filios de Mallen. et de Granont abbates super his et multis aliis
commissionis literas impetrassent, duo eorum, assignatis induciis ad
instantiam monachorum, tandem ad monasterium accesserunt, quorum
adventum intrusus praesentiens, renunciavit huiusmodi electioni, et se a
monasterio absentavit. Sed iudices auctoritate apostolica monachis
iniunxerunt, ut syndicum vel procuratorem eligerent, qui in causis
monasterii et consulte ageret, et utiliter responderet, districtius
inhibentes eisdem, ne aliquem eligerent in abbatem, donec plenius
cognosceretur de iure, quod episcopus se habere in abbatis electione
dicebat. Monachi vero; etsi procuratorem ad mandatum iudicum elegissent,
abbatem tamen in monasterio interdicto excommunicati nihilominus contra
inhibitionem eorum eligere praesumpserunt, cuius electionem episcopus
petiit infirmari, et se ad possessionem restitui, qua eum monachi
spoliarant. Deinde vero iudices, auditis quaecunque partes proponere
voluerunt et plenius intellectis, post dilationes multiplices tam ad
testes quam ad instrumenta partibus producenda concessas, receptis
testibus et attestationibus publicatis, pro eodem episcopo super
praemissis articulis diffinitivam sententiam protulerunt, electionem
apostolica freti auctoritate cassantes eandem, quam sententiam dictus
magister a nobis cum instantia petiit confirmari. Ad hoc fuit inter alia
ex adverso responsum, quod dictus episcopus et abbas de Malegio, absente
abbate de Gnanter, qui in iudicem fuerat ab ipsis electus, quum nec
absentiae suae causas, vel quod alii in causa sine eo procederent,
mandavisset, licet per procuratorem ex parte monachorum fuisset
propositum, quod monasterium ipsum ad Romanam ecclesiam nullo medio
pertineret, et esset sedi apostolicae censuale, dicti tamen iudices
contra eos procedere nimis animose coeperunt. (Et infra:) Nos igitur
auditis per cardinalem eundem, quae fuerant hinc inde proposita coram
eo, et inspectis privilegiis praedecessorum nostrorum Leonis, Gregorii
et Clementis, quae monasterium illud ad ius et proprietatem indicant
sedis apostolicae pertinere, intelligentes, quod monasterii procurator,
etsi eadem privilegia coram praedictis iudicibus exhibere omiserit
negligenter, ius tamen non tam suum, quam nostrum fuerit protestatus,
videlicet, quod monasterium ipsum ad Romanam ecclesiam nullo medio
pertineret, ne ipsius negligentia in damnum tam nostrum, quam monasterii
redundaret, ad audientiam restituimus monachos Rothonenses. (Et infra:)
Electionem autem a monachis, sicut dicitur, concorditer factam, pendente
controversia, ex qua pendet, nec confirmandam duximus, nec etiam
infirmandam.



Ecclesia laesa in probatione necessaria omissa potest petere
restitutionem in integrum, non obstante termino iuris probationis
exclusivo. Et restitutionem petere potest, non solum contra privatum,
sed etiam contra ecclesiam. H. d.

Idem Heliensi et Florensi Episcopis.

Auditis et intellectis causae meritis in quaestione, quae vertitur inter
venerabilem fratrem nostrum Vigoriensem episcopum et dilectum filium
abbatem de Evescam super ecclesiis in valle de Evescam constitutis, quas
episcopus asseruit ad se dioecesana lege spectare, abbas autem eas esse
ab eius iurisdictione prorsus exemptas, cognovimus evidenter, ecclesias
illas per privilegia Romanorum Pontificum non esse ab episcopali
iurisdictione subtractas, nisi forte vallis de Evescam sit ille locus,
qui fuit a duobus regibus, Roe videlicet et Offa libertati donatus, et
quem bonae memoriae Coelestinus Papa libertati donavit, sicut in ipsius
privilegiis continetur. Verum tanto tempore probantur per testes ab
abbatibus de Evescam pleno iure possessae, ut videatur in eis ius
episcopale legitime praescripsisse, nisi forte per tantum temporis
spatium Vigoriensis ecclesia interim vacavisset, ut tempore vacationis
subducto praescriptio minime sit completa. (Et infra:) Licet autem
utrinque sit in causa conclusum, quia tamen utraque pars necessariam, ut
asserit, probationem omisit, nos attendentes, quod utraque ecclesia
fungatur iure minoris, aequitate pensata utramque restituimus contra
reliquam ad probandam rationem omissam, ne alterutra pars propter
huiusmodi negligentiam gravi iactura laedatur.



Restitutio ex iusta causa etiam maiori est concedenda, dummodo iusta
causa petendi probetur; si autem non probatur plene vel semiplene
conceditur restitutio in causa favorabili. H. d.

Idem Priori sanctae Mariae ad Carceres, et L. Canonico sanctae Mariae de
Mandria.

Ex literis dilecti filii abbatis de Calven. didicimus, quod, quum
dilecti filii Ramisane et Grimol. archipresbyteri inter I. virum et L.
mulierem ex delegatione nostra sententiam divortii protulissent, et
appellatione interposita cognitionem sententiae ipsi abbati et
archipresbytero Paduano sublato cuiusvis appellationis obstaculo
duxerimus committendam, archipresbyter ipse, qui non poterat his
exsequendis interesse, commisit suo coniudici vices suas. Quumque abbas
partibus peremptorium terminum assignasset, quia pars mulieris ad
peremptorium terminum non accesserat, abbas ipse, cui alter coniudex
commiserat vices suas, allegationibus viri diligenter inspectis latam a
iudicibus praedictis confirmavit sententiam. Sed post octo dies pater
puellae accedens ad ipsum, intellecto, quod sententiam protulisset,
firmavit proprio iuramento, quod quidam ad eum et filiam eius accedens
fraudulenter sub ipsius abbatis nomine falsas eis literas praesentavit,
quibus mandabatur eidem, ut, quia iudex ad diem, quam assignaverat,
venire non poterat, post octo dies a termino constituto ipsius se
conspectui praesentaret; et postmodum appellavit ad sedem apostolicam,
et etiam supplicavit. Licet autem de fraude taliter perpetrata per
huiusmodi iuramentum non constet ad plenum, in favorem tamen matrimonii
de benignitate canonica contra fraudem propositam supplicationem
mulieris admisimus, et ad audientiam restituimus eam pro matrimonio
postulantem. Ideoque discretioni vestrae per apostolica scripta
mandamus, quatenus de causa prioris appellationis ordine iudiciario
cognoscentes, confirmetis vel infirmetis, sicut iustum fuerit,
appellatione remota sententiam a primis iudicibus promulgatam facientes
quod decreveritis per censuram ecclesiasticam observari.



Etiam contra sententiam Papae restituitur ecclesia. Hoc primo. Et causa
restitutionis in integrum debet praesentibus partibus tractari. Hoc
secundo. Haec duo dicit quoad titulum.

Idem Episcopo et Capitulo Oscensi.

Tum ex literis bonae memoriae Coelestini Papae praedecessoris nostri,
tum ex iis, quae ipsius temporibus in tua praesentia frater episcope et
venerabilis fratris nostri Ilerdensis episcopi apud apostolicam sedem
gesta fuerunt, gravem Ilerdensis ecclesiae intelleximus quaestionem per
sententiam felicis recordationis Eugenii Papae praedecessoris nostri
super ecclesiis quibusdam prolatam, se laesam enormiter et olim et nunc
etiam conquerentis. Unde quum idem Coelestinus praedecessor noster
tempore piae recordationis Anastasii Papae praedecessoris nostri proximi
successoris eiusdem Eugenii in minori adhuc officio constitutus in
partibus Hispaniae legationis officio fungeretur, et ex delegatione
ipsius cognoscere coepit de controversia memorata, cui etiam Alexander
successor ipsius Anastasii, officio legationis denuo in partibus eisdem
fungenti, causam commisit eandem, quam etiam fine debito terminasset,
nisi ab eo fuisset ex parte Oscensis ecclesiae provocatum; quae quidem
omnia in suis literis ipse et viva voce coram nobis et fratribus nostris
est saepius protestatus; idem quoque Coelestinus, ad apicem summi
Pontificatus promotus, dilecto filio nostro G. sancti Angeli diacono
cardinali tunc apostolicae sedis legato dictam controversiam sub eo
tenore commisit, ut, inspectis diligenter Ilerdensis ecclesiae
privilegiis, auditis etiam partium rationibus et allegationibus,
memorata sententia non obstante, vel quibuscunque rescriptis, tam
occasione illius sententiae, quam alio modo in praeiudicium iuris
Ilerdensis ecclesiae quondam a sede apostolica vel a quocunque
impetratis, omni contradictione et appellatione cessantibus, tam super
principali quam super incidenti quaestione remotis, diffinitivam
proferret sententiam, eamque sine difficultate qualibet exsecutioni
mandando faceret per censuram ecclesiasticam firmiter observari. Verum
quoniam per ipsum legatum, aut per alios, quibus sub eodem tenore causa
eadem commissa exstitit, licet testes producti ex parte Ilerdensis
episcopi recepti fuerint, mandatum tamen apostolicum in hac parte non
exstitit adimpletum, dilectus filius magister A. canonicus Ilerdensis ad
praesentiam nostram accedens, praemissam querelam nomine Ilerdensis
ecclesiae replicavit, obnixe deposcens postulavit per officium nostrum
iam dictam sententiam in melius reformari, et contra eam restitui
ecclesiam Ilerdensem. Nos igitur cum fratribus nostris et aliis viris
prudentibus et in utroque iure peritis, canonico videlicet et civili,
super ipsa supplicatione deliberavimus diligenter, nonnullis firmiter
asserentibus, quod, quum praedictus C. praedecessor noster contra iam
dictam sententiam visus fuerit Ilerdensi ecclesiae restitutionis
beneficium indulsisse, quum, ea non obstante duxerit negotium
committendum, et nos supplicationem eiusdem ecclesiae admittere
debebamus, praesertim quia in hoc canonica et civilia iura pariter
concordarent. Nam et per statuta canonica sententia Romanae sedis non
negatur posse in melius commutari, quum aut surreptum aliquid fuerit,
aut ipsa pro consideratione aetatum et temporum seu gravium necessitatum
dispensative quicquam ordinare decrevit, et secundum iura civilia
principes etiam contra res bis iudicatas in auditorio suo examinari
restitutionem in integrum permiserunt. Perspeximus quoque ex data
sententiae in registro iam dicti Eugenii Papae praedecessoris nostri
repertae, quod sententia illa primo mense sui pontificatus fuerit
promulgata, quando non plene de meritis ipsius causae fuisse videbatur
instructus, illa nitens praecipue ratione, quod privilegium Urbani
secundi ex parte vestra productum subiectum fuerat falsitati, cuius
tenorem nos in registro ipsius subtiliter intuendo integrum invenimus et
penitus incorruptum. Ceterum licet iura Ilerdensis ecclesiae illaesa
servare velimus, quia tamen et ecclesiam vestram in sua volumus iustitia
confovere: Tandem deliberatio nostra in hoc resedit ut, an data sit
restitutio, an danda contra praemissam sententiam, partibus praesentibus
decernatur, quarum assertione merita causarum panduntur, iuxta legitimas
sanctiones, ut, quum nihil de contingentibus omiserimus, neutra partium
habeat quod nobis merito valeat imputare. Quocirca discretioni vestrae
per apostolica scripta mandamus, quatenus usque ad festum B. Lucae
proximo venturum vel in propriis personis, vel per sufficientem et
idoneum responsalem nostro vos conspectui praesentetis, quod ante dicta
sententia retractari non debeat, si poteritis, ostensuri; vel, si forte
exigente iustitia fuerit retractanda, vel per vos, vel per responsalem
idoneum appareatis sufficienter instructi, ut in principali negotio
canonice procedatur, pro certo scituri, quod, quum finem litibus
imponere cupiamus, et in quaestione praemissa propter multam locorum
distantiam non possit ad nos sine magnis laboribus et expensis saepius
haberi recursus, si ad praemissum terminum, quem vobis peremptorium
assignamus, iniuncta vobis contempseritis adimplere, nos nihilominus in
ipso negotio, quantum de iure poterimus, procedemus. Miramur autem non
modicum et movemur, quod confirmationem eiusdem sententiae et
revocationem omnium, quae saepedictus praedecessor noster C. egit pro
ecclesia Ilerdensi, tanquam subrepta fuerint, tu frater episcope,
diceris impetrasse, quum vix de ipso possumus suspicari, ut contra
scripturas et assertiones suas, quas frequenter coram nobis, et aliis
fratribus nostris viva voce proposuit, subito venerit, nisi fuerit
circumventus.



Petitio restitutionis in integrum contra sententiam suspendit
regulariter exsecutionem sententiae in eventu istius causae
restitutionis; fallit, si contra petentem restitutionem est praesumptio
malitiae, quod causa differendi exsecutionem hoc petat; quo casu
exsecutio fit praestita cautione de restituendo, si petens restitutionem
obtinebit in causa. H. d. secundum mentem iuncta gloss. pen. et in hoc
ultimo est iste textus valde singularis respectu utriusque iuris.

Idem.

Suscitata super diversis articulis inter venerabilem fratrem nostrum
Burgensem episcopum et Oviense monasterium quaestione, [quum venerabilis
frater noster Segobiensis episcopus et dilectus filius T. Palentinus
electus, quibus auctoritate nostra dicta fuit causa commissa, eam
sufficienter instructam ad nostram praesentiam remisissent, nos eidem
episcopo et L. monacho monasterii procuratori, qui propter hoc ad sedem
apostolicam venerant, audientiam concessimus liberam et benignam, Qui
quum coepissent principaliter litigare super statu monasterii memorati,
quod ad se de iure communi spectare dictus episcopus proponebat, utpote
in sua dioecesi constitutum, cuius iuris usum Burgensem ecclesiam longis
retroactis temporibus habuisse firmabat, et ex parte monasterii
diceretur illud per principes saeculares et Romanos Pontifices ab
antiquo libertate donatum, et ipsum longissimo tempore usum fuisse
plenaria libertate, nos auditis utrinque propositis, de voluntate
partium demum ex providentia inter eas duximus componendum, prout in
aliis nostris literis super hoc confectis plenius continetur. Postmodum
vero partibus super subiectione ac libertate membrorum eiusdem loci,
monasteriorum videlicet, capellarum, cellarum et prioratuum,
persequentibus quaestionem, quatuor sibi dictus episcopus in praefatis
locis ad se de iure communi speciantibus, ut dicebat, cuius iuris usum
habuerat ab antiquo, specialiter vendicabat, eorundem locorum clericos
asserendo teneri ad episcoporum, archidiaconorum et archipresbyterorum
Burgensium accedere synodos, excommunicationis vel interdicti servare
sententias promulgatas ab eis, procurationes annuas exhibere, ac
singulos aureos solvere Burgensi episcopo noviter substituto; ad
intentionem propriam roborandam super primis tribus articulis ius
commune, secundum quod dictos clericos, sicut et alios suae dioecesis,
ad praedicta teneri dicebat, ac iuris ipsius usum liberum ab antiquo, et
super quarto antiquam et approbatam consuetudinem allegando. De quibus
omnibus per depositiones testium fidem factam esse dicebat. Verum pars
altera proposuit ex adverso, supradicti monasterii membra, sicut et
ipsum coenobium, ab antiquo fuisse saecularium principum et Romanorum
Pontificum Urbani II., Paschalis II., Eugenii III. et Alexandri III.
privilegiis libertate donata, et longis retroactis temporibus huiusmodi
fuisse libertate gavisa; sicut per ipsa privilegia exhibita coram nobis,
ac instrumentum Victoris quondam Burgensis episcopi, et suorum
depositiones testium manifeste constare dicebat.] Nos igitur auditis et
intellectis quae utraque pars proposuit coram nobis, super quatuor
articulis praenotatis monasterium Oviense de consilio fratrum nostrorum
iustitia condemnavimus exigente. Sententia vero lata procurator
monasterii ad probandam praescriptionem factam tam super quatuor
articulis praenotatis, quam etiam super quibusdam decimis per
transactionem acquisitis a monasterio, ecclesiis et colonis ipsius ex
parte petitis, quarum controversiam volebamus sententiae calculo
terminare, et in qua fuerat coram iudicibus supra dictis conclusum,
restitutionem in integrum nomine monasterii postulavit, et quum super
hoc coram nobis fuisset aliquamdiu litigatum, nos, deliberatione
praehabita, restitutionem in integrum ad praescriptionem probandam tam
super quatuor articulis praenotatis, quam etiam super controversia
decimarum eidem procuratori nomine monasterii duximus indulgendam,
[tibi, frater Zamorensis, et dilectis filiis magistris Mauricio
archidiacono Toletano et Michaeli canonico Segobiensi dantes nostris
literis in mandatis, ut recipiatis testes, quos pars monasterii ad
probandam praescriptionem legitimam super quatuor articulis saepedictis,
et super capitulo decimarum, vel etiam episcopus ad interruptionem
probandam duxerit producendos; et si de partium voluntate processerit,
causam ipsam appellatione remota fine debito terminetis; alioquin
remittatis eandem ad nos sufficienter instructam, praefigentes partibus
terminum competentem, quo nostro se conspectui repraesentarent,
sententiam dante Domino recepturae.] Ne vero per excogitatam malitiam,
sicut ex [quibusdam] praesumptionibus pluribus videbatur, effectum
sententiae in damnum episcopi contingeret impediri, neve monasterium per
exsecutionem sententiae propter diversas suspiciones incurreret
detrimentum, nos, aequitate pensata, iure duximus providendum, ut ante
omnia supradicta sententia a nobis prolata [per vos] exsecutioni
mandetur. (Et infra:) Volumus nihilominus et mandamus, ut ab ipso
episcopo recipiatis idoneam cautionem, quod, si monasterium in causa
ipsa [per sententiam] praevaluerit, universa, quae medio tempore
sententiae ipsius occasione perceperit, monasterio restituat memorato.
[Dat. Lat. VIII. Kal. Maii Pont. nostr. Ao. XIII. 1210].



Post peremptorium non auditur ecclesia de iure communi; auditur tamen
per beneficium restitutionis in integrum.

Honorius III. Archiepiscopo et Capitulo Bracharensi.

Coram felicis memoriae I. Papa praedecessore nostro lite inter
venerabilem fratrem nostrum archiepiscopum Toletanum et te, frater
archiepiscope, super primatia solenniter contestata, fuit peremptorius
terminus assignatus (Et infra:) Verum, elapso termino constituto, post
exspectationem non modicam comparuerunt procuratores vestri; sed, quia,
ut dicebant, non attulerant depositiones testium et alia munimenta,
dilationem cum instantia postularunt. Postquam vero contra eos
interlocuti fuimus super dilatione petita, tandem indulgeri ecclesiae
Bracharensi dilationem propter instructionem causae per auxilium
restitutionis in integrum postularunt, exhibentes super hoc ex parte
vestra speciale mandatum. Nos autem de fratrum nostrorum consilio usque
ad octavas Pentecostes proxime futuras per restitutionis beneficium id
vobis duximus indulgendum.



Restituitur minor in eo, quod contraxit vel omisit, si probat exinde se
laesum et sit infra tempora restitutionis petendae.

Gregorius IX.

Constitutus in nostra praesentia magister Guill. pro se ac fratre suo I.
canonico Parrosinensi exhibita nobis petitione monstravit, quod eis in
minori constitutis aetate, ac eorum matre, cuius successores exsistunt,
rebus humanis exempta, quondam Guil. pater ipsorum quasdam possessiones
utrique communes quibusdam vendidit pro quadam pecuniae quantitate, ac,
ut huiusmodi venditio robur firmitatis haberet, emancipavit eosdem, et
fecit eos contractui consentire. Quare supplicavit, ut vel venditionem
eandem mandaremus nunciari nullam, vel, quum adhuc exsistant infra
tempus ad obtinendum beneficium in integrum restitutionis indultum, et
infra annum et diem a tempore contractus ipsis tanquam proximioribus
competeret super alia portione ius offerendi emptoribus pretium iuxta
municipii Parrosinensis consuetudinem approbatam, quod hactenus
omiserunt, dignaremur eis super utroque, quum in hoc non modicum laesi
noscantur, et emptoribus portionis eiusdem vel eorum successoribus
pretium sint offerre parati, per idem beneficium subvenire. Quocirca
mandamus, quatenus, si praemissa inveneritis veritate subnixa, vel
venditionem praedictam quoad partem ex successione materna ipsos
contingentem nullam nunciare curetis, si in ea debita iuris solennitas
est omissa, vel si forsitan intervenerit, et eos laesos esse
constiterit, tam super ea, quam super residua portione, dum tamen quod
offerunt duxerint faciendum, auctoritate nostra in integrum restituere
studeatis.



Restitutio in integrum postulanda est ab ordinario administrationem
habente, vel a delegato ab eo, sive haec causa sit specialiter delegata,
sive incidat in causa generaliter sibi commissa. Ab ordinario vero
administrationem non habente vel a delegato peti non debet, nisi veniat
incidenter in causa. Arbiter autem de causa restitutionis non cognoscit,
nec potest assumi in maioribus causis.

Idem.

Causa restitutionis in integrum coram iudicibus ordinariis
administrationem habentibus vel delegatis ab eis tractari poterit et
finiri, sive hoc ipsis delegatis specialiter demandatum fuerit, sive in
commisso eis negotio contingat incidere huiusmodi quaestionem. Delegati
vero ab ordinariis, qui administrationem non habent, sed tantummodo
facultatem iudicandi, seu arbitri de hac causa cognoscere nequeunt, nisi
coram eis mota fuerit incidenter. In matrimoniali quoque, liberali vel
criminali causa, quum maiores iudices exigant, arbiter nequit assumi.



Restitutio denegata ecclesiae ulterius sibi non conceditur, nisi ex nova
causa; restituitur tamen ad appellandum a sententia denegationis.

Idem.

Beneficio restitutionis in integrum ecclesiae tuae in alio iudicio
denegato, restitutio, praeterquam ad appellationem omissam, videtur
eidem ecclesiae posse negari, nisi novis defensionibus ad huiusmodi sit
beneficium admittenda.

 DE ALIENATIONE IUDICII MUTANDI CAUSA FACTA.



Is, in quem facta est alienatio rei causa mutandi iudicii, convenitur
per rescriptum impetratum contra alienantem.

Alexander III.

Ex quorundam certa relatione audivimus, quod, quum aliqui viri
ecclesiastici de provincia vestra pro prosequenda sua iustitia literas
commissionis a nobis impetrant, adversarii eorum, ut mandatum nostrum
eludant, antequam literae nostrae ad iudices perveniant, vel etiam
postea, priusquam illi citentur ab eis, in vocem appellationis
prorumpunt, aut commutationem facientes aliquos in possessionem eorum,
de quibus controversiae vertuntur, malitiose inducunt. Nos igitur contra
praedictam calliditatem et versutiam pastorali sollicitudine providere
volentes, discretioni vestrae per apostolica scripta praecipiendo
mandamus, quatenus, si adversarii eorum, inter quos et ipsum super
ecclesia controversia est [diutius] agitata pro evacuando nostro mandato
taliter appellaverint, aut de possessione, de qua controversia vertitur,
commutationem fecerint, vel se malitiose duxerint absentandos, eos qui
in possessione praedictae [ecclesiae] se ingesserint, appellatione
cessante cogatis sub vestro examine iuris aequitati parere.



Clericus causa mutandi iudicium, non debet recipere cessionem a laico.

Gregorius IX. Abbati S. Nicolai et decano Furnensi Morinensis dioecesis.

Ex parte scabinorum Hipretis fuit propositum, quod inter laicos eiusdem
loci quaestionibus emergentibus, dirimendis per iudicium saeculare,
quidam clerici sibi dono vel pretio ab aliquibus laicorum ipsorum cedi
faciunt actiones, ut adversarios ad ecclesiasticum forum trahant, et
praedam ex huiusmodi commercio assequantur. (Et infra:) Quum igitur
cessiones et emptiones litium legitimae prohibeant sanctiones ita, quod
iactura causae afficiant illos, qui sibi potentiorum patrocinium taliter
advocare praesumunt, et ex eo sint etiam odiosae, quod ex fonte
cupiditatis videntur procedere, mandamus, quatenus clericos memoratos a
praesumptione huiusmodi per censuram ecclesiasticam compescatis.

 DE ARBITRIS.



Arbitri sunt in dispari numero assumendi, et, eis discordantibus, statur
sententiae maioris partis.

Ex concilio Africano.

Sane (Et infra: [cf. c. 3. de for. comp. II. 2.]) Si autem ex communi
placito episcoporum, inter quos causa versatur, arbitros elegerint, aut
unus eligatur aut tres, ut, si tres elegerint, aut omnium sequantur
sententiam, aut duorum.



Nullum est arbitrium seu arbitramentum continens peccatum per partes non
remissibile.

Alexander III. Eboracensi Archiepiscopo.

Non sine multa necessitate et discrimine corporis sui A. presbyter
praesentium lator ad sedem apostolicam fatigatus multiplici nobis
querela proposuit, quod, quum in ecclesia sancti Alphridi de N. per
manum R. archidiaconi et canonici de Suella personae illius ecclesiae
capellanus institutus fuisset, eodem R. mortuo, M. nepos eius, qui sibi
in ecclesia iam dicta successit, eundem presbyterum ad maiorem
securitatem capellanum ibidem iterum ordinavit, quorum temporibus XXX.
annis et ultra capellaniam eiusdem ecclesiae pacifice se asserit
tenuisse. Tandem vero idem M. ab eadem ecclesia volens ipsum prebyterum
removere, in eum coepit indebitas exactiones exercere, et quidam eius
homo circa domum suam egressus violentas manus in eum iniecit, et ipse
idem M. nisus est eum circumvenire, ut pro quinque marchis argenti, quas
etiam idem M. ei promittebat annuatim nomine pensionis soluturum,
praescriptae capellaniae cedere non differret. Praefato vero presbytero
nolente eius exsequi voluntatem, praedictus M. tantum dicitur fecisse,
quod post multas iniurias et gravamina sibi illata, occupatis omnibus
aliis rebus, ab officio et beneficio est spoliatus. Quum autem idem
presbyter per te adhuc extra provinciam tuam exsulans de suo beneficio
non posset iustitiam obtinere, tandem quia, sicut asserit, multis
necessitatibus arctabatur, nec suam ulterius inopiam potuit sustinere,
per dolum et fraudem ipsius M. ab eo est sacramentum extortum, ut
arbitrium clericorum duorum exinde susciperet et servaret, qui iam dicto
M. faventes eidem presbytero praeceperunt, ut quinque marchas ab eodem
tantum susciperet, et toti cederet quaestioni. Quoniam igitur non decet
te aliquatenus sustinere, ut quod perperam arbitrati sunt debeat
incorrectum relinqui, fraternitati tuae per apostolica scripta mandamus,
quatenus praefatos clericos moneas studiosius et inducas, ut, si se
cognoverint praefati clerici in hac parte tam nequiter arbitratos fuisse
iam dictum presbyterum ab observantia iuramenti auctoritate nostra
prorsus absolvas, vel, si arbitrium ipsum noveris aequitate subnixum, ad
observantiam ipsius utramque partem appellatione remota compellas.



Arbiter assumptus in patrimoniali causa clerici non potest adiudicare
rem ecclesiae possidendam, etiam ad vitam clerici. Hoc dicit, et est
casus notabilis.

Idem Exoniensi Episcopo.

Pervenit ad nos, quod quum W. clericus de Calestin in minori esset
aetate constitutus, G. de Cal. sororem eiusdem G. clerici duxisset in
uxorem, et idem G. fidei interpositione firmavit, quod V. solidos
sterlingorum annuatim daret eidem. Unde, quum postea super eisdem V.
solidis inter ipsos controversia mota fuisset, in quatuor compromisere
personas, quae utique inter se taliter arbitratae fuerunt, quod idem G.
decimas proprias, et rusticorum suorum, quas in parochia de Cal.
praefatus G. habere dignoscitur, pro V. praetaxatis solidis perciperet
annuatim. Unde quoniam huiusmodi arbitrium ecclesiae iam dicti loci
posset in posterum perniciosum exsistere, nec memoratus W. aut personae
illae, in quibus compromissum fuerat, id ullatenus in ecclesiae damnum
facere debuissent, fraternitati tuae per apostolica scripta mandamus,
quatenus rei veritatem diligenter inquiras, et si ita esse inveneris,
praenominatum G. diligenter commoneas, et ecclesiastica districtione
compellas, ut ecclesiae, cuius est parochianus, praelibatas decimas omni
occasione et appellatione remota liberas omnino dimittat, nec sibi
occasione huiusmodi aliquid ulterius vendicare praesumat. Clericum vero
supra dictum moneas, ut cum eodem G. amicabiliter pacificeque studeat
convenire.



In mulierem singularem tanquam in arbitratricem compromitti non potest;
secus si mulier habet alias iurisdictionem de iure communi vel
consuetudine. Nam tunc etiam super rebus temporalibus ecclesiae potest
in eam valide compromitti. H. d. clare.

Innocentius III. Cancellario et Magistro Loth. Canonico Parisiensi.

Dilecti filii abbas et conventus de Scarduna Cisterciensis ordinis sua
nobis querela monstrarunt, quod, quum inter eos ex una parte, ac
dilectos filios Hospitalarios de Ceresiers Senonensis dioecesis ex
altera super usuario cuiusdam nemoris in Oscha, quod dicitur Fagetum, et
territorio vallis Morini quaestio verteretur, in carissimam in Christo
filiam A. reginam Francorum illustrem fuit compromissum utrinque, quae,
auditis hinc inde propositis, et causae meritis plenius intellectis, de
plurimorum episcoporum et aliorum virorum prudentum consilio arbitrium
duxit per diffinitivam sententiam promulgandum, et redactum in scripto
proprio et episcoporum, qui interfuerunt, fecit firmari sigillis; contra
cuius sententiam Hospitalarii temere venire non timent. Quamvis autem
secundum regulam iuris civilis feminae a huiusmodi publicis officiis
sint remotae, et alibi dicatur, quod, licet summae opinionis et optime
constitutae exsistant, si arbitrium in se susceperint, vel si patronae
inter libertos suos interposuerint audientiam, ab omni sint iudiciali
examine separandae, ut ex earum prolatione nulla poena adversus iustos
earum comtemptores, nullaque pacti exceptio habeatur; quia tamen iuxta
consuetudinem approbatam, quae pro lege servatur, in partibus Gallicanis
huiusmodi feminae praecellentes in subditos suos ordinariam
iurisdictionem habere noscuntur, discretioni vestrae per apostolica
scripta mandamus, quatenus praefatos Hospitalarios, ut arbitrium ipsum,
praesertim quum episcoporum fuerit praesentia et consilio roboratum,
sicut sine pravitate provide latum est, et ab utraque parte sponte
receptum, observent, monere ac inducere procuretis, eos ad hoc, si
necesse fuerit, per poenam in compromisso statutam appellatione
postposita compellatis. [Testes autem etc. Dat. Lat. II. Non. Nov. Pont.
nostr. Ao. V. 1202.]



Ecclesia exempta non potest in praeiudicium exemptionis compromittere.
H. d. et clare.

Idem Abbati et Conventui de Pigravia.

Quum tempore bonae memoriae C. Papae praedecessoris nostri tu, fili
abbas, ad Romanam curiam accessisses, privilegium et alia scripta
meruisti a sede apostolica obtinere, [et, sicut a te accepimus, quum
reversus fuisses ad propria, privilegium dictum et alia scripta in
praesentia fratrum tuorum et quorundam canonicorum Mersburgensium, qui
in defensionem quorundam monachorum illuc venerant, fecisti fideliter
recitari. Quod intelligens venerabilis frater noster Mersburgensis
episcopus, nunciavit et scripsit imperatori, te contra honorem imperii
ad Romanam ecclesiam accessisse, et privilegium in eius praeiudicium
impetrasse. Unde motus imperator curiam tibi indixit, et privilegium
sibi praesentari praecepit, quod receptum noluit tibi postmodum
resignare. Et dum in his et aliis te per episcopum gravari sentires,
appellatione interposita sedem apostolicam visitasti, a qua per nuncios
commissionis literis impetratis, partes iudices citaverunt, in causa
ipsa iuxta formam mandati apostolici processuri. Verum dum haec
agerentur, venerabilis frater noster Magdeburgensis archiepiscopus ad
petitionem episcopi memorati de mandato imperiali te, ab officio
beneficioque suspensum, a monasterii administratione removit, et curam
eis duobus militibus assignavit.] Unde timens abbatiae periculum
provenire, quum et tibi periculum immineret, Super controversiis, quae
inter te et Mersburgensem episcopum, et quosdam tuos monachos
vertebantur te promisisti arbitrium Magdeburgensis archiepiscopi fide in
manibus eius hinc inde praestita servaturum, sicque factum est, ut ipse
archiepiscopus, adiunctis sibi tam clericis quam laicis, [inter quos
erat et dapifer imperialis,] sub certa forma arbitrium promulgaverit.
[Posthaec iterum Romam veniens quae facta fuerant eidem praedecessori
nostro diligenter exponere procurasti, cui et adversario tuo custodi
Mersburgensi procuratori dicti episcopi nos ipsi, quum essemus in minori
officio constituti, et dilecti filii I. tit. S. Stephani in Coelio
Monte, et I. tit. S. Priscae presbyteri cardinales deputati fuimus
auditores, et tandem, auditis quae partes duxerant proponenda, sub certa
forma de consensu partium causa commissa fuit iudicibus delegatis,
videlicet, ut de omnibus diligenter inquirerent, excepto, quod
indagationem libertatis eiusdem monasterii cum duabus capellis
apostolicae sedis examini per omnia reservarent. Quum itaque iudices
delegati partes ad suam praesentiam auctoritate apostolica evocassent,
memoratus episcopus delegatos ipsos suspectos sibi proposuit et causas
suspicionis multiplices assignavit. Consequenter etiam eorum volens
iudicium declinare, sedem apostolicam appellavit, sed reversus postmodum
coram eisdem sacramentum calumniae praestitit, testes produxit, petitis
dilationibus et obtentis. Ipsi ergo iudices procedentes in causa,
auditis utriusque partis rationibus et plenius intellectis, gesta omnia
sigillorum suorum munimine roborata ad sedem apostolicam destinarunt,
terminum partibus imponentes, quo recepturae sententiam apostolico se
conspectui personaliter praesentarent. Ad quem tu personaliter accedens,
episcopus pro se misit dilectos filios H. Mersburgensem canonicum et B.
S. Nicolai Mersburgensis scholasticum responsales; qui gesta, quae
delegati transmiserant, nec publicari debere dicebant, nec fidem eis
penitus adhibendam, quum et a suspectis iudicibus, et post appellationem
legitime interpositam recepta fuerint et descripta; parte tua contrarium
postulante, praesertim quia, ut firmiter asserebat, nuncii memorati
personam standi iudicio non habebant, quum excommunicati essent, et
episcopo fuisset sub poena suspensionis iniunctum, ut ad causam agendam
in propria persona veniret; quod quum non fecerit, poenam suspensionis
incurrit, quem praedicti nuncii propter aegritudinem et senectutem
personaliter ad Romanam ecclesiam non posse accedere proponebant, alia,
quae ipsis obiecta fuerant, denegantes. Qui pro ipso episcopo factum
taliter proponebant, quod quum ab eo, tanquam a tuo praelato, abbatiam
et sacerdotium percepisses, sicut fueras in iure confessus, propter
pravam conversationem tuam super multis enormitatibus coepisti a
monachis conveniri, inter quos episcopus pacem et concordiam saepius
reformavit, monens te, ut ad frugem melioris vitae transires. Quum autem
fratres per ea, quae iugiter faciebas, de tua emendatione nullatenus iam
sperarent, contra te proposuerunt in synodo de dilapidatione, quod res
monasterii pauperum usibus deputatas voluptuose consumeres, et pro
defectu necessariorum religio ibi penitus deperiret, te etiam de
sacrilegio, simonia, aliisque multis criminibus impetebant, interdum
coram episcopo, quandoque in praesentia cardinalis, quem episcopus
tamdiu sustinuit, quod monachis denegare iustitiam dicebatur. Citatus
exinde ab episcopo, nuncium misisti super omni gravamine, quod tibi
possit inferri per sententiam archiepiscopi, provocantem. Quum autem
neque per te neque per nuncium ad archiepiscopum accessisses, ipse
archiepiscopus appellationi tam generaliter factae in praeiudicium
ecclesiae iudicavit nullatenus deferendum. Episcopus itaque, habito
prudentum consilio, citatum denuo te ab officio beneficioque suspendit.
Interim superveniens dilectus filius noster I. tit. sancti Stephani in
Coelio monte presbyter cardinalis, tunc apostolicae sedis legatus, ad
dictam abbatiam accessit, ut componeret inter te et monachos memoratos.
Sed te in villis proximis latitante, et magistro Ulrico allegante,
dictus cardinalis latam in te suspensionis sententiam confirmavit. Sic
ergo latenter Romam veniens, commissionis literas veritate tacita, et
sub specie renovationis privilegium, quod nunquam ante habueras,
impetrasti. Quumque iudices delegati episcopo suspecti essent et
monachis, a quibus nec unius diei poterant inducias obtinere,
appellatione interposita ab episcopi nunciis, statim, quum privilegium
subreptitium legeretur, partes nuncios suos ad sedem apostolicam
transmiserunt, de quorum assensu causa tandem fuit aliis iudicibus sub
certa forma commissa, sicut in commissionis literis continetur. Sed quum
non omnes possent examinationi causae propter nimiam distantiam
interesse, dilectus filius abbas de Goizoche, una cum venerabilibus
fratribus nostris dicto archiepiscopo, Babenbergensi et Misnensi
episcopis, et quam plurimis ecclesiarum praelatis, inter episcopum, te
et monachos pacem et concordiam reformavit. Iterum autem ad Romanam
ecclesiam latenter accedens, et proponens multa contra monachos et
episcopum, ad duos iudicum illorum, quos superius episcopo diximus esse
suspectos, et a quibus nuper ipse episcopus per nuncios appellaverat,
commissorias literas impetrasti. Qui quum iustas exceptiones episcopi
non admitterent, quas in continenti probare volebat, sedem apostolicam
appellavit. Sed ipsis in causa nihilominus procedentibus, invitus
accessit ad eos, timens, ne sua iustitia deperiret. Quum autem post
alia, quae iudices ipsi proprio motu fecerant, terminum publicandis
attestationibus praefixissent, venientibus partibus unus tantum
comparuit de iudicibus cum alterius nuncio, qui nec habebat ad alios
literas, nec cavere volebat, quod dominus suus vices suas praesenti
iudici commisisset. Sicque factum est, quod solus Numburgensis
praepositus, licet tribus sigillis appositis, gesta descripserit, quae
fuerant ad sedem apostolicam destinata; unde dicebant fidem eis
nullatenus adhibendam, et quia ipsum instrumentum relationis ipsorum
iudicum fuit in superficie vitiosum, et datum ab eo, quem plurimis
dicunt excommunicationis vinculis innodatum. Verum praemissa fere omnia
pro episcopi parte proposita, tu veritate destitui firmiter asserebas.
Quia vero memoratus episcopus eo, quod iuramentum praestitit de
calumnia, et a delegatis inducias postulavit, et testes coram eis
produxit, appellationi renunciasse videtur, et eorum examini
consensisse, nos habito fratrum consilio in praemissa incidenti
quaestione interlocuti fuimus, quod deberent quae coram praedictis
iudicibus gesta fuerant publicari, ut secundum tenorem ipsorum nostra
tandem sententia formaretur.] Tibi igitur et procuratoribus episcopi
supradicti venerabilem fratrem nostrum O. Hostiensem episcopum et
dilectum filium P. tit. S. Caeciliae presbyterum cardinalem dedimus
auditores; qui quum ea, quae fuerant hinc inde proposita et ostensa,
nobis et fratribus nostris fideliter retulissent, Quia tam per
confessiones, quam per attestationes legitime constitit, quod fide hinc
inde data compromissum est in archiepiscopum memoratum et quorundam
etiam aliorum, nos de consilio fratrum nostrorum arbitrium ab ipso
prolatum decernimus observandum, illis duntaxat capitulis exceptis, quae
contra libertatem ipsius monasterii et duarum capellarum eiusdem in
arbitrio sunt expressa, quum, etsi sponte volueris de iure tamen
nequiveris sine licentia Romani Pontificis renunciare privilegiis vel
indulgentiis libertatis, quae monasterium illud indicant ad ius et
proprietatem Romanae ecclesiae pertinere, praesertim quum in ultimae
commissionis literis contineatur expressum quod [saepedictus]
praedecessor noster super renuntiatione a te super privilegio et aliis
scriptis facta nullum tibi vel successoribus tuis, aut etiam monasterio
et duabus capellis de Pigavia praeiudicium voluit generari. [Dat. Romae
ap. S. Petr. III. Id. Iul. 1198.]



Arbiter non habet potestatem iudicandi ultra comprehensa in compromisso;
ideo coram eo non fit reconventio.

Idem Episcopo S. Andreae et Abbati de Bechot.

Quum dilectus filius [abbas et canonici de Kambuskinel dilectos filios
abbatem et monachos de Dunfermelin dioecesis sancti Andreae coram
venerabili fratre nostro Ö Dublinensi episcopo et dilectis filiis Ö de
Cupro et Ö de Soona abbatibus eiusdem dioecesis super quibusdam decimis
ad ecclesiam suam de Egles spectantibus, et damnis et iniuriis irrogatis
auctoritate literarum nostrarum traxissent in causam, et ipsi eosdem
abbatem et canonicos ex delegatione nostra coram dilectis filiis Ö
priore sanctae crucis et Ö decano de Tiningham praedictae dioecesis, ac
te, fili officialis, super capella de Dunipast et decimis ad eandem
spectantibus convenissent, utraque pars in vos post allegationes et
altercationes multiplices compromisit, ut vos in negotiis ipsis secundum
iuris ordinem procedentes, controversias ipsas tam super possessione
quam proprietate appellatione postposita iudicio vel concordia
finiretis; praestito corporaliter iuramento firmantes, quod quicquid
super iis duo vestrum tecum, frater episcope, si non possetis omnes
pariter concordare, ducerent statuendum, ratum haberent et firmiter
observarent, nec processum arbitrii dolo vel malitia impedirent. Vos
igitur auditis hinc inde propositis, receptis testibus, et publicatis
depositionibus eorundem, quia super quatuor articulis dubitastis, causam
instructam ad nostram praesentiam transmisistis, super quatuor illis
dubitabilibus apostolicae sedis oraculum implorantes. Ex eo siquidem
coram vobis prima quaestio est exorta, quod, quum canonici monachos
super praedictis decimis convenissent, monachi super quibusdam aliis
decimis convenire volebant eosdem, licet de eis in vos non fruerit
compromissum. Asserebat enim pars monachorum, quod secundum legitimas
sanctiones is, qui coram aliquo convenitur, coram eodem convenire valet
eundem.] Unde Utrum coram arbitris reconventioni sit locus, postulasti
per sedem apostolicam explicari [Secunda vero etc. (cf. c. 9. de fide
instr. II. 23.)] Nos igitur discretioni vestrae super primo articulo
taliter respondemus, quod, licet in iudicio convenientem reconvenire
valeat is, qui coram iudice convenitur, coram arbitris tamen reconvenire
non potest, quum arbitri iudicare non valeant nisi de his tantum, super
quibus in eos exstiterit compromissum. [Ad secundam etc. (cf. c. 9. de
fide instr. II. 23.) Dat. Lat. XIII. Kal. Apr. Ao. X. 1207.]



Qui per arbitrium tenetur eligere cum aliquorum consilio, tenetur
illorum consilium in tractatu electionis requirere, sed sequi non
adstringitur.

Idem Rectori et Fratribus hospitalis S. Bartholomaei Lucani.

Quum olim super eligendis in hospitali vestro rectore et fratribus inter
vos et dilectum filium priorem ecclesiae sancti Bartholomaei Lucani
coram priore S. Fridiani et primicerio S. Martini Lucanensis a sede
apostolica iudicibus delegatis quaestio verteretur, et utraque pars in
eos compromittens ipsorum arbitrium se promiserit servaturum ac ipsi
iudices certum duxerint arbitrium proferendum, super prolato ab ipsis
arbitrio utrinque dubitatio est exorta, quam petistis per sedem
apostolicam declarari. Nos igitur publico instrumento arbitrium
continente diligenter inspecto cognovimus, quod secundum formam arbitrii
prior sancti Bartholomaei Lucani tenetur habere consilium cum familia
hospitalis eiusdem et tractare cum ea de inveniendo rectore; sed sive
concordet sive discordet familia cum ipso priore, idem prior eligere
debet in utroque casu rectorem. Propter quod dicimus, quod nisi prior
super inveniendo rectore tractaverit cum familia hospitalis, et ipsius
consilium requisierit, non habet potestatem eligendi rectorem, et, si
alio modo eum elegerit, eius electio haberi debet irrita et inanis.
Verum, habito cum familia super hoc consilio et tractatu de inveniendo
rectore, ipse prior libere potest rectorem eligere, duntaxat idoneum,
sive concordet sive discordet familia cum ipso super inventione
rectoris. [Ne vero etc. Dat. Sorae IV. Non Aug. Pontif. nostr. Ao. XI.
]



De rebus spiritualibus in laicum compromitti non potest.

Idem in concilio generali.

Contingit interdum, quod, quum actori (Et infra: [cf. c. 9. de col. et
cont. II. 14.]) Ad hoc generaliter prohibemus, ne super rebus
spiritualibus compromittatur in laicum, quia non decet, ut laicus in
talibus arbitretur.



Auctoritate iudicis etiam delegati potest de causa spirituali in
clericum et laicum compromitti, et, si arbitrium est a partibus
receptum, debet a partibus exsecutioni mandari, licet per generalem
procuratorem factum fuerit compromissum. Si autem non fuit arbitrium
approbatum, et poena fuit apposita, agitur ad poenam, alias ad
interesse. H. d. generaliter inhaerendo literae.

Idem Pisano Archiepiscopo.

Per tuas nobis literas intimasti, quod, quum super exsecutione arbitrii,
quod inter Hospitalarios sancti Ioannis et plebanum de Piscia super
hospitali sancti Allucii latum erat, a nobis literas accepisses,
partibus in tua praesentia constitutis, Hospitalarii a te exsecutionem
arbitrii postulabant, asserentes, illud debere observari pro eo, quod
procurator plebani sponte in arbitros iuramento interposito compromisit,
quoniam dicebat, potestatem compromittendi et transigendi super eodem
negotio recepisse. Plebanus proposuit ex adverso, quod ad causam
tractandam praedicto procuratori dedit generale mandatum; non tamen ei
mandavit, ut sine speciali mandato suo compromittere posset vel
transigere super eo; et praeterea procurator iam dictus de assensu
canonicorum suorum non fuerat institutus. Et ideo dicebat id arbitrium
non valere, praesertim quum procurator fines mandati excesserit et
arbitrium fuerit per unum clericum et duos laicos promulgatum, licet
ipsi de assensu venerabilis fratris nostri Genuensis archiepiscopi, cui
causa commissa fuerat, arbitrium protulissent. Unde, quum super his
dubietas fuisset exorta, per apostolicae sedis oraculum edoceri
petiisti, qualiter super negotio ipso tibi sit procedendum. Super quo
fraternitati tuae taliter respondemus, quod, si ex parte plebani
arbitrium receptum fuerit, indistincte ratum haberi debet, ac per hoc
iuxta tenorem mandati apostolici exsecutioni mandari. Si vero receptum
non fuerit, refert, utrum fuerit vel non fuerit de observando ipsum
poena statuta. Et quidem si poena fuerit apposita in compromissione, agi
potest ad poenam. At si nulla poena statuta fuerit sed simpliciter, quod
staretur sententiae, fuerit compromissum, procurator ad interesse
poterit conveniri, quia iuramento suo se ipsum personaliter, non
ecclesiam poterat obligare. Quod autem a duobus laicis et uno clerico
dicitur esse prolatum, nequaquam obviare videtur, quum auctoritate dicti
archiepiscopi factum sit, cui causa de qua, dicitur compromissum, fuerat
delegata.



Si per duos electos ad eandem praelaturam in discordia compromittitur in
ordinarium, morte alterius compromittentium exspirat compromissum;
ordinarius tamen ex potestate ordinaria procedit super iure superstitis,
antequam fiat transitus ad aliam electionem. H. d.

Honorius III. Archiepiscopo Coloniensi.

Ex parte tua nostris est auribus intimatum, quod, vacante praepositura
sancti Cuniberti in Colonia, canonici eiusdem ecclesiae electioni die
praefixa de praeficiendo sibi praeposito discordantes vota sua
diviserunt, in duos, quorum unum videlicet H. de Iuliaco, et C. de
Lombardia. Quumque postmodum tractaretur super electione huiusmodi, et
partes essent in tua praesentia constitutae, in te demum super hoc fide
praestita compromittere curaverunt, qui causae meritis diligenter
inspectis et cognitis ad proferendam diffinitivam sententiam diem ipsis
consentientibus praefixisti. Interim vero praefato H. ab una parte
electo sublato de medio, supradictis canonicis inhibere curasti, ne tua
pendente sententia procederetur ab ipsis ad electionem aliam faciendam,
quorum quidam nihilominus B. de Ahrberch Coloniensem canonicum
elegerunt. Die igitur, quo sententia proferri debuit, in tua praesentia
partibus constitutis, et praefato C., ut diffinitivam proferres
sententiam, postulante, dictus B. e contrario allegavit, quod procedere
ulterius non deberes. Quapropter tibi, edoceri a nobis humiliter
postulanti, breviter respondemus, quod, licet arbitrium sit finitum per
mortem ipsius H., prius tamen de primae electionis meritis debuisti
cognoscere, quam processus fieret ad secundam. Nam si forte dictus C.,
qui est superstes, in electione ius habet, de qua compromissio facta
fuit in te, electionem secundam constat penitus non valere [XIV. Kal.
Iul. Ao. II. 1218.]



Arbiter post rem iudicatam super discordiis novis assumptus, non potest
per suum arbitrium sententiam immutare, etiamsi de componendo inter
partes mandatum acceperit a Papa.

Idem Electo et Abbati sancti Zenonis et C. Canonico Veronensi.

Exposita nobis dilecti filii O. Feltrensis et Belvensis electi petitio
continebat, quod, quum causa, quae quondam inter bonae memoriae
antecessorem suum ex parte una, et cives Tervisinos ex altera super
districtu et iurisdictione ac rebus aliis vertebatur, per sententiam
venerabilis fratris nostri Hostiensis episcopi tunc apostolicae sedis
legati fuerit terminata, et ipsius antecessor electi adiudicata sibi per
legatum eundem diu pacifice possedisset, ipse nihilominus, habito tandem
capitulorum suorum assensu in praeiudicium ecclesiarum suarum tandem
super quibusdam discordiis, quae hinc inde videbantur exortae, in
nobilem virum ducem Venetorum tanquam in arbitrum cum parte altera
compromisit, qui veniens contra eandem sententiam auctoritate apostolica
confirmatam, super rebus iudicatis ab eodem legato adversus praedictas
ecclesias aequitate postposita iniquum arbitrium promulgavit. Licet
autem eidem duci literas nostras miserimus, ut ad componendum inter
partes laborare deberet, quum tamen intentionis nostrae non fuerit
immutare sententiam ipsam, vel sopitas per eam querimonias suscitare,
discretioni vestrae [per apostolica scripta] mandamus, quatenus,
praefatis literis non obstantibus, quicquid per praenominati ducis
arbitrium contra ipsius legati sententiam inveneritis esse factum, in
irritum revocetis, ei districtius inhibentes, ne ulterius in compromisso
procedat, et eundem ad restitutionem obsidum et cuiusdam castri
occasione illius compromissi sibi datorum, ut ipsius arbitrium
servaretur, per censuram ecclesiasticam appellatione postposita
compellentes. [Dat. Reate VIII. Id. Sept. Ao. X. 1225.]



Non valet compromissum factum in duos sive plures, hoc adiecto, ut in
casu discordiae eligatur tertius per eosdem vel alios. H. d.

Gregorius IX. Decano et Magistro P. Canonico S. Petri Atrebatensis
dioecesis.

Innotuit nobis Guilielmo laico conquerente, quod, quum O. laicus ipsum
super quadam summa pecuniae coram iudicibus auctoritate apostolica
convenisset, tandem fuit a partibus in duos arbitros compromissum, sic
tamen, quod, si illi duo adinvicem discordarent, tertium adderent
iudices nominati, retenta penes se compellendi partes ad observandum
arbitrium per dictos arbitros promulgandum nihilominus potestate.
Quumque tertius arbiter a iudicibus praedictis electus cum altero duorum
ipsum parti alteri condemnasset, idem, ex eo sentiens se a saepedictis
iudicibus gravari, quod ipsum ad observantiam huiusmodi arbitrii
compellebant, nostram appellavit audientiam; sed ipsi apellatione
contempta excommunicationis tulerunt sententiam in eundem. Ideoque
mandamus, quatenus, si est ita, quum legali sit provisione statutum, ut
compromissum de incerta persona in arbitrium assumenda non teneat,
dictam excommunicationis sententiam denuncietis penitus nullam esse.



Valet compromissum factum in unum, vel in plures, ut ipsi per se causam
definiant, vel per alios, quos ipsi elegerint. H. d. secundum
intellectum, quem sensit gloss. hic, et Innocentius in capite
praecedenti, qui placet mihi. Panorm.

Idem Abbatissae et Conventui Iotrensi.

Quum a nobis petitur (Et infra:) Ex parte vestra fuit propositum, quod,
olim inter vos et Senonensem archiepiscopum quaestione suborta, super
eo, quod idem archiepiscopus, asserens monasterium vestrum metropolitico
iure sibi subesse, procurationes et res alias exigebat a vobis, tandem
in R. sancti Angeli diaconum cardinalem, tunc apostolicae sedis legatum,
a partibus concorditer compromisso, et promisso sub certa poena, quod
arbitrio seu ordinationi eiusdem, vel duorum mediatorum, quos idem super
hoc deputaret, praecise parerent, magister P. capellanus noster, et I.
archidiaconus Senonensis mediatores ab eodem super hoc deputati legato,
ordinando et diffiniendo causam huiusmodi terminaverunt. Nos igitur quod
per praedictos mediatores super hoc actum est auctoritate apostolica
confirmamus.



Compromissum ante sententiam latam finitur morte alterius
compromittentium; unde non transit in heredes compromittentium, nisi de
eis sit cautum in compromisso. Hoc dicit comprehendendo mentem capituli.

Idem.

Compromissum non extenditur in compromittentis heredes, si de ipsis non
caveatur ibidem.

FINIS LIBRI PRIMI.Ars arengandi datur hoc sub breuitate, Discrete fandi que non caret utilitate. Concio miratur si prudens quisque loquatur. Quam sit preclarum bene dicere, quam quoque rarum Omnes cognoscunt qui mundi climata noscunt, Dum non ignoscunt miseris qui premia poscunt. Quam per scripturam non audiui specialem Tradi, per curam dare nunc uolui generalem. Salomon huic primus auctor nec Tullius ymus Dicitur, et nummus dicar qui sum quasi limus. Deposco ueniam uanitatis quam michi non do. Non paret inuidiam, dico non propria condo. Tullius est auctor cunctorum si uideatur, Sim uelut extractor, ne liuor in hoc acuatur. Iacobus est nomen scribentis, consonet omen, Dinanto natus, monachi uoto religatus.  Concionatoris officium est de hiis rebus posse dicere que res ad usum ciuilem legibus moribus ue constitute sunt, quo aptius fieri poterit. Est autem sciendum quod ea que requiruntur in oratore siue aduocato, excepta sciencie subtilitate quantum ad practicam, suo modo requiruntur in concionatore, qui uulgo dicitur arengator. Nomen concionatoris proprie fuit ipsius prudentissimi Salomonis; qui Salomon ecclesiasten se uoluit nominare. Dicitur enim ecclesiastes secundum linguam Hebraycam concionator. Salomon autem in libro qui dicitur Ecclesiastices ecclesiasten se dixit. VANITAS, inquit, VANITATUM DIXIT ECCLESIASTICES, VANITAS VANITATUM ET OMNIA VANITAS. Ex hiis liquido patet quante nobilitatis sit concionatoris officium, quod quidem ab oratoris officio noscitur emanasse, quod deinde a tam nobilissimo exemplari, uidelicet Salomone qui concionatorem se dixit, sumpsit paradigma nominis et ominis, regulam denominationis proprie siue formam.  Sunt autem tria genera causarum que spectant ad officium concionatoris: demonstratiuum, deliberatiuum, iudiciale. Demonstratiuum est quod attribuitur in alicuius persone laudem uel uituperationem, ut si uelim arengare quod seruus sit dignus laude uel uituperio. Deliberatiuum est quod, positum in consultatione, habet in se suasionem uel dissuasionem, ut an debeat fieri exercitus contra Reginos uel non. Iudiciale est quod, positum in controuersia, habet accusationem cum defensione, ut si accusem seruum de furto uel petam X solidos ab eodem.  Notandum autem quod demonstratiuum respicit tempus preteritum, deliberatiuum futurum, iudiciale presens. Debet igitur habere concionator V. Recepta namque causa demonstratiua uel deliberatiua uel iudiciali, procurare debet concionator quomodo necessaria ad causam suam inueniat. Secundo, quomodo inuenta disponat. Tertio, quomodo inuenta eloqui debeat. Quarto, quomodo inuentorum et dispositorum memoriam habeat. Quinto, quomodo coram iudice uel aliis quorum interest pronunciare debeat tam inuenta quam etiam disposita per eundem. Et sciendum quod inuentio est rerum uerarum aut uerisimilium que reddunt probabilem concionem. Dispositio est ordo et distributio rerum que demonstrat quod quibus locis sit collocandum in concionando. Eloquutio est ydonea uerborum et sentenciarum ad concionem accomodatio.  Memoria est firma rerum ac uerborum animi perceptio. Pronunciatio est uocis, uultus, gestus moderacio cum uenustate.  In oratione concionatoria exiguntur VI, quemadmodum in oratione rethorica, ex quibus partibus concionator conficit dictum suum. Prima pars est exordium. Secunda narratio. Tertia diuisio. Quarta confirmatio. Quinta confutatio. Sexta conclusio. Debet enim concionator in causa demonstratiua, si causam suscipiat defendendam uel impugnandam, et similiter in causa deliberatiua et iudiciali: primo inuenire exordium cause, secundo narrationem et sic de singulis, ita uidelicet ut primo exordiatur. Secundo exordita debet narrare, tercio narrata diuidere, quarto diuisa confirmare, quinto dicta uel que dici possent in contrarium dicti sui confutare, sexto et ultimo concludere.  Igitur exordium est principium orationis per quod animus auditoris uel iudicis constituitur uel comparatur ad audiendum. Narratio est rerum gestarum aut proinde ut gestarum expositio. Diuisio est per quam aperimus quid conueniat, quid in controuersia sit, et per quam exponimus quibus de rebus dicturi sumus. Confirmatio est nostrorum argumentorum expositio cum assertione. Confutatio est contrariorum locorum dissolutio, idest argumentorum. Conclusio est artificiosus terminus orationis.  Exordiorum due sunt species: principium et insinuatio. Est autem principium, cum statim auditoris animum nobis ydoneum reddimus ad audiendum. Insinuatio eius modi debet esse ut occulta dissimulatione illa eadem faciamus per insinuationem que facere intendimus per principium. Unde hec est differentia inter principium et insinuationem, quia principium statim et aperte reddit ydoneum auditoris animum ad audiendum, insinuatio uero occulte et per dissimulationem eadem facit que principium. Iterum alia est differentia inter principium et insinuationem, quia, cum principio uti non possumus nec debemus, tunc insinuatione uti debemus.  Notandum quod sunt tria que debemus a iudice uel ab auditore acquirere per principium et insinuationem: docilitatem, attentionem, beniuolenciam. Dociles auditores habere poterimus, si summam breuiter exponemus et si attentos eos faciemus. Nam docilis est ille qui attente uult audire. Attentos habebimus, si pollicebimur nos de rebus magnis et inusitatis uerba facturos. Beniuolos faciemus IIII modis: a nostra persona, ab aduersariorum nostrorum persona, ab auditorum persona, a rebus ipsis. A nostra persona beniuolenciam contrahemus, si nostrum officium sine arrogancia laudabimus, aut in rem publicam, quales fuerimus, aut in parentes, aut in amicos, aut in eos ipsos qui audiunt aliquid referemus; cum hec omnia ad eam ipsam rem de qua agitur sint accomodata; item si incommoda nostra proferemus, solitudinem, calamitatem, et si orabimus ut nobis sint auxilio, si simul ostendemus nos in aliis spem habere noluisse.  Ab aduersariorum persona captabitur beniuolencia, si eos in odium, in inuidiam, in contemptionem adducemus. In odium rapiemus, si quid eorum spurce, superbe, perfidiose, crudeliter, flagitiose, confidenter, maliciose factum proferimus. In inuidiam trahemus, si vim, si potentiam, factionem, diuicias, incontinenciam, nobilitatem, clientulos, ospicium, sodalitatem, affinitatem aduersariorum aperiemus. In contemptionem adducemus, si inherciam, ignauiam, desidiam, luxuriam aduersariorum proferemus.  Ab auditorum persona similiter captatur beniuolencia, si res eorum feliciter, sapienter, mansuete, magnifice iudicatas proferemus, si que de hiis estimatio, que iudicio exspectatio sit aperiemus.  A rebus ipsis beniuolum faciemus auditorem, si nostram causam laudando extollemus, aduersariorum per contemptionem deprimemus.  Videndum est quot sunt conditiones causarum sine questionum quantum ad earum proprietates siue denominationem, ut sciamus in quo genere uel in qua specie concionator loquatur. Est autem quadruplex: honestum, turpe, dubium, humile. Honestum est, cum aut id defendimus quod ab omnibus defendendum uidetur, aut oppugnamus quod uidetur ab omnibus oppugnandum, ut pro uiro forti contra parricidam. Turpe genus intelligitur, cum aut honesta res oppugnatur aut defenditur turpis. Dubium genus est quod habet in se causa honestatis aut turpitudinis partem. Humile genus est, cum contempta res ante fertur.  Si dubium genus cause habebimus, ne quid illa turpitudinis pars nobis obesse possit, a beniuolentia constituemus. Si humile genus cause erit, faciemus attentos. Si turpe genus erit cause, insinuatione utendum est, nisi quid nacti erimus, quare, aduersario criminando, beniuolenciam captare possimus. Si honestum genus erit cause, licebit recte uel uti uel non uti principio. Si uti uolemus, aut id opportebit ostendere quare causa sit honesta, aut breuiter quibus de rebus dicturi sumus exponere. Si principio uti nolemus, a lege, a scriptura, uel ab aliquo firmissimo nostre cause adiumento principio carere opportebit.  Sciendum quod uti principio nos non possumus, si causam turpem habebimus; hoc est cum ipsa res animum auditoris a nobis alienat, aut cum animus auditoris persuasus esse uidetur ab hiis qui ante contradixerunt, aut cum defessi sunt eos audiendo qui ante dixerunt.  Notandum quod, si causa turpitudinem habebit, exordiri poterimus: hiis rationibus hominem non rem, aut rem non hominem spectari opporteret, non placere nobis ipsis que facta dicantur ab aduersariis et esse indigna et nefaria. Deinde, cum diu rem auxerimus, nichil simile a nobis ostendemus factum, aut aliquorum iudicium de simili causa aut de maiori aut de minori proferemus. Deinde ad nostram causam pedetentim accedemus et similitudinem conferemus. Item, si negabimus nos de aduersariis aut de aliqua re dicturos, et tamen dicemus interiectione uerborum.  Notandum quod, si dicta partis aduerse fidem fecerint contra partem nostram, si uolumus exordiri, insinuabimus ad causam nostram de eo quod aduersarii firmissimum adiumentum sibi putauerint, de illo primo pollicebimur nos dicturos, aut ab aduersariis dicta exordiemur, et ab eo maxime quod ille nuperrime dixit, aut dubitatione utemur quid potissimum dicamus, aut cui loco primo respondeamus cum adfirmatione.   Sciendum quod, si auditores erunt defessi per eos qui antea contra nos dixerunt, debemus exordiri ab aliqua re que risum mouere possit, uel apollogo uel fabula uel uerisimili immutatione, deprauatione, inuersione ab ambiguo, suspitione, irrisione, stulticia, exurpatione, collectione, litterarum mutatione, preterea exspectatione, similitudine, nouitate, istoria, uersu aut aliter interpellatione aut arrisione. Et si promiserimus aliter, ut parati fuerimus, nos dicturos esse, nos non eodem modo, ut cuncti soleant, uerba facturos, quod alii soleat, quod nos facturi sumus, quod breuiter exponemus.  Tria sunt que debent seruari in exordio, et nomine exordii intelligitur principium et insinuatio. Primum est ut leuis sit sermo; secundo ut usitata sit uerborum consuetudo; tertio, ut non apparata uideatur oratio esse.  Dictum est quibus modis exordium fieri debeat, hoc est que sunt condiciones exordii laudabiles. Nunc uidendum est que uicient exordium. Sunt autem VII. Primum uiciosum exordium est quod in plures causas accomodari potest, quod uulgare dicitur. Secundo uitiosum est exordium quo nichilominus aduersarius uti potest, quod commune appellatur. Tercio uiciosum est illud quo aduersarius ex contrario poterit uti. Quarto uiciosum est quod nimium apparate propositum est. Quinto uiciosum est quod nimium proprie cohereat cum narratione. Septimo et ultimo uiciosum est exordium quod neque beniuolum neque docile neque attentum faciat auditorem.  Tria conuenit habere narrationem, ut sit breuis, ut sit dilucida, ut sit uerisimilis. Breuis erit, si inde incipiemus narrare unde necesse erit; et si non ab ultimo initio repetere uolemus; et si summatim, non particulariter, narrabimus; et si non ad extremum, sed usque quo opus erit, persequemur; et si translationibus nullis utemur; et si non deherrabimus ab eo quod cepimus exponere; si exitus rerum ita exponemus ut ante quoque que facta sunt fieri possunt, tamen et si nos reticuerimus; quod genus est, si dicam me ex prouincia rediisse, profectum quoque in prouinciam intelligatur. Et omnino non modo id quod obest, si id quod neque obest neque adiuuat sacius est preterire. Et ne bis aut sepius idem dicamus, cauendum est etiam ne id quod supra semel diximus deinceps repetamus.  Verisimilis narratio erit, si, ut morum, ut oppinio, ut natura postulat, dicemus; si spacia temporum, dignitas personarum, consiliorum rationes, locorum oportunitates constabunt, ne refelli possit aut temporis parum fuisse, aut causam nullam, aut locum ydoneum non fuisse, aut homines ipsos facere aut pati non potuisse. Si uera res erit, nichilominus hec omnia conseruanda sunt; nam sepe ueritas, nisi exornata sit, fidem non potest facere; si erit ficta, eo magis est conseruanda.  De hiis rebus caute confingendum est; quibus in rebus tabule aut alicuius firma auctoritas uidebitur interfuisse.  Causarum divisio in duas partes distributa est. Primum percreata narracione debemus aperire quod nobis conueniat cum aduersariis, quid in controuersia relinquatur. Demum, cum hoc fecerimus, distributione uti debemus; ea diuiditur in duas partes in enuntiatione et in expositione. Enuntiatione utemur, cum dicemus de numero, quot de rebus dicturi sumus. Eam plus quam trium partium numero contineri non opportet. Nam et periculosum est, ne quando minus plus ue dicamus, et suspitionem affert auditori meditationis et artificii, que res fidem abrogat orationis. Expositio est, cum res de quibus dicturi sumus exponimus breuiter et absolute.  De quarta et quinta et sexta parte orationis concionatorie est sciendum quomodo de hiis promiscue tractat Tullius. Sed quantum ad hanc artem spectat que illi subalternatur tanquam menbrum nobile, sic erit notandum quod, habito principio et inuento uel insinuatione reperta, ubi insinuatio habet locum, statim debemus post principium et insinuationem narrationem aggredi, et breuiter et dilucide et uerisimiliter quantum possumus enarrare. Cauendum tamen ne narrationem que multa continet aliquando de necessitate uelimus uiolenter abbreuiare, omissis aliquibus de contingentibus uel necessariis. Narratione completa, oportet narrationem diuidere et enuntiare, et enuntiata exornare. Quibus factis debemus exornata probare. Dictis nostris confirmatis, debemus si qua dicantur in contrarium confutare, hoc est consensionem debitam dare. Sed quia confirmatio dictorum nostrorum et confutatio aduersariorum tot exigit doctrinas uarias quot sunt genera siue species siue indiuidua rerum de quibus potest aliquis concionari, idcirco, quia talia sunt quasi infinita, et infinitorum non potest dari doctrina nisi forsitan generalis, que datur pocius ab intellectu naturali et ingenio quam doctrina, maxime in diuersis articulis, idcirco istas duas partes, confirmationem et confutationem, necnon eam que sequitur sextam partem, uidelicet conclusionem, relinquamus pocius ingenio quam doctrine.  Nunc absoluta difficillima parte artis concionatorie, inuentione uidelicet et eius partibus, que sunt VI, que sunt etiam partes orationis concionatorie, nunc de secunda parte principali tocius artis, dispositione uidelicet, pertractemus. Et sciendum est quod dispositio in dicendis duplex consideratur. Est enim una dispositio que ex artis institutione proficiscitur, et illa est que seruat ordinem trium parcium predictarum, uidelicet quod concionatur per inuentionem sciat exordiri, narrare, diuidere, confirmare, confutare, demum concludere. Secunda est que ad casum temporis accomodatur, quando uidelicet concionator non potest predictum ordinem obseruare. Nam dictum est quod in turpi causa et in aliis duobus casibus concionator debet uti principio. Aliquando non potest uti insinuatione, et tunc incipere debet a narratione. Aliquando uero, cum narratio uerisimilitudinem non habet, tunc incipiendum est a confirmatione, idest ab aliqua firma ratione. Sed in firmis rationibus nota ordinem ualde cautum. Nam concionator inprimis firmissimam ponere debet rationem, similiter et in fine: in principio, quoniam animus auditoris exspectat qua ratione dictum confirmari debeat; in fine similiter, et id quod postremo dicitur facile memorie commendatur; in medio uero, mediocres et minus utiles ad dicendum, que si per se dicerentur infirme uiderentur, quod patet in exemplo sub oculis posito. Nam instructio militum in preliis modo supradicto per boni ducis industriam ordinatur. Nam in prima acie uel cheria, que dicitur fronteria, fortissimi milites preponuntur; similiter et in fine que dicitur retroguardia; in medio uero persone minoris probitatis communiter collocantur.   Pronunciatio dividitur in figuram uocis et corporis motum; et primo, de figura uocis, que sic describitur. Figura uocis est ea que suum quemdam possidet habitum oratione et industria comparatum. Ea diuiditur in tres partes: magnitudinem, firmitudinem, mollitudinem. Firmitudinem maxime comparat natura, non nichil adauget et maxime conseruat excercitatio declamationis; magnitudinem uocis maxime comparat natura, non nichil adauget, sed maxime cura conseruat; mollitudinem uocis, hoc est ut eam retorquere in dicendo pro nostro commodo possimus, maxime facit excercitatio declamationis.  Primo requiritur quod sedata et depressa uoce principia nostra dicimus. Nam leduntur arterie, si, antequam uox bene permulsa est acri clamore compleatur. Secundo requiritur ut interuallis longioribus utamur; reuertitur enim spiritu uox et arterie reticendo acquiescunt. Tertio, ut continuum sermonem remittamus et ad sermonem transeamus. Commutationes enim faciunt, ut nullo genere uocis effuso in omni uoce integri simus. Quarto, ut acutas uoces exclamationis uitemus; ictus enim fit, et uulnerantur arterie acuta atque attenuata nimis exclamatione. Quinto oportet ut uno spiritu continenter multa dicamus extrema oratione; fauces enim calefiunt et arterie complentur et uox que tractata varie est reducitur in quemdam sonum equabilem atque constantem. – De magnitudine uero uocis eadem sunt precepta que de firmitudine dicta sunt.  Molitudo uocis diuiditur in sermonem, contentionem, amplificationem.  Sermo est oratio remissa et finitima cotidiane locutioni. Contentio est oratio acris ad confirmandum et ad confutandum accomodata.  Amplificatio est oratio que uel in iracundiam inducit aut ad misericordiam trahit animum auditoris.  Sermo diuiditur in quatuor partes: dignitatem, demonstrationem, narrationem, iocationem. Dignitas est oratio cum aliqua grauitate. Demonstratio est oratio que docuit quomodo quid fieri potuit aut non potuit. Narratio est rerum gestarum aut proinde ut gestarum expositio. Iocatio est oratio que ex aliqua re uerisimili risum pudentem et liberalem potest comparare.  Contentio diuiditur in continuationem et distributionem. Continuatio est orationis annunciande acceleratio clamosa. Distributio est oratio frequens cum raris et breuibus interuallis acri uociferatione.  Amplificatio diuiditur in cohertionem et conquestionem. Cohertio est oratio aliquod peccatum amplificans, auditorem ad iracundiam prouocans Conquestio est oratio que incommodorum amplificatione animum auditoris ad misericordiam perducit.  Si fuerit sermo in dignitate, plenis faucibus, quam sedatissima et depressissima uoce uti conuenit, ita tamen ne ab oratoria consuetudine ad tragicam transeamus. – Cum autem est sermo in demonstratione, uoce paululum attenuata crebris interuallis et diuisionibus uti oportebit, ut in ipsa pronunciatione eas res quas demonstrabimus inserere atque intersecare uideamur in animis auditorum. Cum autem est sermo in narratione, uocum uarietates exponi possunt, ut, quo quidque pacto gestum sit, ita narrari uideatur; strennue quod uolumus ostendere factum, celeriuscule dicere, aut aliud otiose retractabimus. Deinde autem modo acri aut clementer, meste, hilariter in omnes partes commutabimus ut  si  uerba ista, pronunciationem; si qua inciderint in narratione dicta, rogata, responsa, sique admirationes, de quibus narrabimus, diligenter animaduertamus, ut omnes personarum sensus atque animos uoce exprimamus. Si erit sermo in iocatione, leuiter tremebunda uoce cum parua significatione risus sine ulla suspicione nimis cachinationis leuiter oportebit a sermone serie retorquere ad liberalem iocum uel uocem. Cum autem contendere oportebit in continuatione, adaucto mediocriter sono uocis, uerbis continuandis uocem quoque adiungere oportebit et torquere sonum et celeriter cum clamore uerba conficere, ut uim nobilem orationis uociferatio consequi possit. In contentione, cum distributione utemur, uocem ab imis faucibus exclamationem quamdam clarissimam adhibere oportet, et quantum spatii per singulas exclamationes sumpserimus, tantum in singula interualla spatii consumere iubemus. In amplificationibus, in cohertione utemur uoce attenuatissima, clamore leni, sono equali, commutationibus crebris, maxima celeritate; in conquestione utemur depressis uerbis, inclinato sono, crebris interuallis, longis spatiis, magnis commutationibus.  Motus corporis est gestus corporis, uultus moderatio quedam que pronuncianti conuenit. Conuenit igitur in uultu pudorem et agrimoniam inesse, in gestu nec uenustatem inspiciendam nec turpitudinem inesse, ne aut histriones aut operarii uideamur esse. Ad easdem igitur partes, in quas uox distributa est, motus quoque corporis ratio uidetur accomodanda esse. Nam si erit sermo cum dignitate, stantes in uestigio leui dextre motu loqui oportebit, hilaritate, tristicia, mediocritate uultus ad sermonis sententias accomodata. – Si erit in demonstratione sermo, paululum corpus a ceruicibus dimittemus; nam hoc est a natura datum ut quam proxime uultum admoveamus ad auditores, si quam rem docere eos et uehementer instigare uolumus. – Si erit sermo in narratione, idem motus poterit ydoneus esse, qui paulo ante demonstrabatur in dignitate. - Si in iocatione, uultu quamdam hilaritatem debemus significare sine commutatione gestus. – Si contendemus in continuatione, brachio celeri, mobili uultu, acri aspectu utemur. – Si in contentione fiet per distributionem, porrectione celeris brachii, ambulatione pedis dextri, rara subplausione, acri et defixo aspectu uti oportebit. – Si utemur amplificatione per conquestionem fremendo plangore et capitis ictu, nonnumquam sedato et constanti gestu, mesto et conturbato uultu uti oportebit. – Si utemur amplificatione per cohertionem, paulo certiore consideratione gestu conuenit uti, similibus ceteris rebus sicut in contentione per continuationem.  Notandum igitur quod duplex est memoria: una naturalis, alia artificialis. Naturalis est ea que nostris animis est insita uel simul cum cogitatione nata. Artificiosa est ea quam confirmat induxio quedam et ratio preceptionis.  Memoria artificiosa duobus constat: locis et imaginibus. Locos appellamus eos qui breuiter perfectione insigniunt, aut natura aut manu absoluti sunt, ut eos facili naturali memoria comprehendere ualeamus, ut edes, intercolumpnium, angulum et fornicen et alia que hiis similia sunt. Ymagines sunt quedam forme et note et simulacra eius rei quam meminisse uolumus; quod genus equi, leonis et aquile; memoriam artificiosam habere si uolemus, ymagines eorum in certis locis collocare nos oportebit.  Quemadmodum qui litteras sciunt possunt id quod dictum est scribere et recitare quod scripserunt, ita quod in modico didicerunt, possunt ea que didicerunt in locis collocare et hos memoriter pronunciare. Nam loci cere aut carte similimi sunt, ymagines litteris, dispositio et collocatio ymaginum scripture, pronunciatio lectioni. Oportebit igitur, si uolumus multa meminisse, multos  nos  nobis locos comparare, ut in multis locis multas ymagines collocare possimus.  In primis loci debent ex ordine constitui, ne quando perturbatione ordinis impediamur quo serius, quoto quoque loco licebit, uel a superiore uel ab inferiore parte ymaginem sequi, ut ea que mandata locis erunt uidere et proferre possimus. Nam ut, si in ordine stantes notas quam plures uideamus, nichil nostra intersit utrum a summo uel ab ymo aut in medio nomina eorum incipiamus, ita in locis ex ordine collocatis ueniet, ut in quamlibet partem quoquo loco libebit ymaginibus admoniti dicere possimus id quod locis mandauerimus. Secundo locos quos sumpserimus egregie commeditari oportebit, ut perpetuo nobis herere possint. Nam ymagines sicut littere delentur, nisi in hoc utimur; loci tanquam cera manere debent. Tertio, ne forte in numero locorum falli possimus, quintum quemque nominari placet; quod genus si in quinto loco manum auream collocemus,  si  in decimo aliquem notum cui prenomen sit Decimus; nam facile erit deinceps similes notas quinto quoque loco collocare. Quarto, commodius in derelictum quam in celeberrimam regionem locos comparare, propterea quod frequens obambulatio hominum perturbat et infirmat ymaginum notas, solitudo conseruat integras simulacrorum figuras. Quinto, dissimili forma atque natura loci comparandi sunt, ut distincte interlucere possint. Nam siquis multa intercollumpnia sumpserit, conturbabitur similitudine locorum et ignorabit quid in quo loco collocauit. Sexto, magnitudine modica et mediocri locos habere oportebit. Nam et preter modum ampli uagas ymagines reddunt, et nimis angusti sepe non uidentur posse capere ymaginum collocationem. Septimo, nec nimis illustres nec uehementer obscuros locos habere oportet, ne aut obsecentur tenebris ymagines aut splendore prefulgeant. Octauo, interualla locorum mediocria placet esse, fere paulo plus aut minus pedum trinum. Nam ut aspectus, ita cogitatio minus ualet, si aut nimis procul remoueris aut uehementer prope admoueris id quod oportet uideri.  Rerum similitudines exprimuntur, cum summatim ipsorum negotiorum ymagines comparamus, ut tocius rei memoriam sepe una nota et ymagine simplici comprehendimus; hoc modo, ut si accusator dixerit a reo hominem ueneno necatum et hereditatis causa factum arguerit et eius rei multos dixerit testes et conscios, - si hoc ipsum, ut ad defendendum nobis expeditum sit meminisse uolemus, in primo loco rei totius ymaginem confirmabimus: egrotum in loco cubantem faciemus eum de quo agitur, si formam eius retinebimus; si eum non agnouerimus, aliquem egrotum non de uno loco sumemus, ut cito in mente uenire possit, et reum ad lectum eius statuemus, dextera poculum, sinistra tabulas, medico testiculos arietinos tenentem, hoc modo testium et hereditatis et ueneno necati memoriam habere poterimus.  Licet autem elocutio sit tercia res quam debet habere concionator secundum dispositionem et ordinem partium superius positarum, tamen, quia concionator in aliquo differt ab oratore nec ipsum totaliter imitatur, idcirco uoluimus pronunciationem et memoriam preponere, et in hoc loco, quinto uidelicet et ultimo, de elocutione tractare. Nos enim utilius fuisse credimus prius instruere concionatorem in uoce et corporis motu, que sunt partes pronunciationis, deinde de elocutione dicere, que uidetur de exsecutione officii concionatorii. Sciendum igitur quod elocutio tria continet: eleganciam, compositionem, dignitatem. Elegancia est ea que facit ut unumquodque pure et aperte dici uideatur. Hec diuiditur in Latinitatem et explanationem. Latinitas est que sermonem purum conseruat ab omni uicio remotum. Vicia in sermone quo minus Latinus sit duo possunt esse: soloecismus et barbarismus. Soloecismus est cum in uerbis pluribus consequens uerbum superiori non accomodatur. Barbarismus est cum uerbum aliquod uiciose effertur. Explanatio est que reddit apertam et lucidam orationem. Ea comparatur duabus rebus: usitatis uerbis et propriis. Usitata sunt ea que uersantur in sermone et consuetudine cotidiana. Propria sunt, que eius rei uerba sunt aut esse possunt de qua loquimur.  Elocutio debet habere eleganciam, compositionem et dignitatem, ut dictum est. Dicto de elegancia, nunc dicendum est de compositione.  Est autem compositio uerborum constructio equabiliter perpolita; ea conseruabitur, si fugiamus crebras uocalium concursiones que uastam atque hiantem reddunt orationem, ut est hoc: " Bacce aeree amenissime impendebant " ; - et ei uitabimus eiusdem littere nimiam assiduitatem, ut si diceremus: " O Tite tute tibi tanta tyranne tulisti " ; - et si eiusdem uerbi assiduitatem nimiam fugeremus, ut est hoc: " Cuius rationis ratio non exstat, ei rationi ratio non est fidem adhibere " ; - et si non utemur continenter similiter cadentibus, hoc modo: " Flentes plorantes lacrimantes obtestantes " ; - et si uerborum transitionem uitabimus, nisi erunt concinna, ut in hoc exemplo: " Has res ad te scriptas, Luci, misimus, Hely " . Item fugere opportet longam continuationem, que auditoris aures et oratoris ledit spiritum. Dignitas est que reddit ornatam orationem et uarietate distinctam. Hec in uerborum et sententiarum exornationes diuiditur. Verborum exornatio est que ipsius sermonis insignita continet perpollitione.  Sententiarum exornatio est que non in uerbis, sed in ipsis rebus quamdam habet dignitatem. Notandum autem quod arengator uulgaris omnia predicta potest habere suo modo quodammodo et litteraliter, quod per singula perscrutandi patet ad sensum subtiliter intuenti.IACOBI DE DINANTO COMENTUM TULLI Incipit comentum Tullii compositum a magistro Iacobo de Dinanto. In huius libri principio, sicut et similibus, plura sunt querenda. Primo quis auctor. Et dicendum, quod Tullius, qui trinomius invenitur. Nam et Marchus et Tullius et Cicero est vocatus, quemadmodum Iustin[&lt;]i[&gt;]anus, Augustinus et Boetius pluribus nominibus sunt vocati. Secundo quid sit genus huius artis. Et dicendum, secundum Boetium, quod facultas, que reddit hominem facundum; secundum Tullium vero rethorica pars est civilis scientie. Tertio queritur unde dicitur rethorica. Et dicendum est, quod dicitur a 'resy', quod est virtus, eo quod sit scientia virtuosa; secundum vero Grecos rethorica dicitur quasi a copia loquendi. Quarto queritur que sit huius scientie materia. Et dicendum, quod ypothesis, id est questio circu
m
stantiis inclusa, secundum Boetium. Quinto queritur quot sunt eius scientie causarum genera vel species. Et dicendum, quod tres, scilicet demonstrativum, deliberativum et iudiciale, que sunt genera respectu causarum, sed que sunt species respectu ipsius generis, sub quo rethorica continetur; quod genus est facultas, ut dictum est. Sexto queritur quot sunt rethorice partes. Et dicendum, quod quinque, scilicet inventio, dispositio, ellocutio, memoria, pronu<
m
> ptiatio. Septimo queritur quid sit huius scientie instrumentum. Et dicendum, quod oratio apposita. Ottavo queritur quot sunt partes huius instrumenti. Et dicendum quod sex, scilicet exordium, narratio, divisio, confirmatio, confutatio, conclusio. Nono queritur quid sit oratoris officium. Et dicendum, quod apposite loqui ad persuasionem. Decimo queritur quid sit finis huius scientie. Et dicendum, quod persuadere est finis in altero, sed finis in se est apposite loqui ad persuasionem vel persuadendum. Undecimo queritur que sit intentio Tullii in hoc libro. Et dicendum, quod duplex: quedam generalis quo ad omnes, que perfecta est traditio rethorice facultatis. Nam in veteri Rethorica artem co
m
pletam non tradidit, quia non egit nisi de prima parte rethorice, scilicet de inventione; secunda specialis, ut satisfaciat Herenio cognato suo, cui scribit istos VI libros Rethorice nove. Duodecimo queritur quid sit in rethorica modus agendi. Et dicendum, quod modus agendi est in hoc libro maxime divisivus, exe
m
plificativus et descriptivus. Tertiodecimo queritur quid sit rethorica secundum diffinitionem vel saltem descriptionem. Et sciendum, quod rethorica est scientia apposite loquendi ad persuasionem.
Etsi negotiis
et cetera. Liber iste totalis dividitur in tres partes, scilicet in prohemium dicendorum, in dicenda, in epylogationem dicendorum. Prima hic:
Etsi
; secunda ibi:
Oratoris
; tertia in fine sexti, ibi:
Omnes rationes
. Prima pars dividitur <in> septem, quia primo duas excusationes pretendit: prima est inpedimentum familiarium negotiorum; secunda philosophie otium, que incipit:
Et id ipsum
. Secundo excusationes suas propter amicum et cognatum (hoc est primum: videlicet postponit), ibi:
Tamen
tua.
Tertio rationes tres enumerat, propter quas amico consentit. Prima incipit ibi:
Ne aut tua
; secunda ibi:
Aut nos fugisse
; tertia ibi:
Et eo studiosius.
Quarto tertie huius cause rationem reddit, ibi:
Non enim in se.
Quinto Grecos rethores repre
h
endit dupliciter: primo de arrogantia, ibi:
Quas ob res
; secundo de malitia, ibi:
Nam illi.
Sexto intentionem suam breviter co
m
prehendit ubi tria facit: primo sue puritatis intentionem ostendit, ibi:
Nos autem
; secundo questum et gloriam se non querere asserit, ibi:
Non enim
; tertio hoc dicit, quod hoc fecit, ut amico suo morem gerere posset, ibi:
Sed
ut industria.
Septimo cognatum suum Herenium de duobus preambulis ad hanc scientiam necessariis instituit: de assiduitate et arte videlicet, ibi:
Sed si te
. Et hoc prohemium sit presentis lectionis. Nunc autem accedamus ad litteram exponendam.
Etsi
et cetera. Capitulum, quod hic ponitur, propheticum potius quam phylosophycum cognoscitur. Sicut enim Eçechia et alii prophete incipiunt suos libros et spectant dicta in animo *** ad dicenda in libro, quo dicamus, <dicimus>, quod prius ad limam mentis deberent venire verba quam ad linguam vel quam potius ad scripturam.
Etsi
: pro qua
m
vis.
Negotiis
: negotium dicitur quasi negans otium.
Familiaribus
: id est privatis.
Vix satis
: te
m
peramentum est phylosophicum.
Otium
: quod est in contemplatione veritatis interius.
Studio
: quod est in negotiis que sunt exterius.
Subpeditare
: id est sub pedibus subponere vel subministrare.
Consumme<re>
: in bona parte s<umere>, id est totaliter ponere.
Herenii
: hic erat cognatus et amicus Tullii, Romanorum sanguine gloriosus, qui Rethoricam veterem legerat a Tullio co
m
positam; inuens (?), rogavit eundem, ut modo totam rethoricam sub uno volumine co
m
pilaret.
Ratione dicendi
: hoc est de rethorica, que dicitur facultas oratoria.
Quod te non sine causa
: quod pro quia; et est diminutio color sententiarum.
Parum
: minus dicit et plus significat.
Fructus
: id est utilitas.
Copia dicendi
: rethorica dicitur copia dicendi.
Recta
intelligentia
: nota duo necessaria precipue rethorico, recta intelligentia in ratione et
"difinita moderatione" animi
: in operis executione.
Quas ob res
: scilicet rectam intelligentiam et moderationem animi diffinita<m>.
Scriptores
: id est doctores.
Ne multa
: Refertur ad ea que secuntur.
Et cognitu
: ad cognoscendum.
Dicendi
: id est rethorice loquendi.
Questus
: id est lucri.
Gloria
: fama scilicet.
Ceteri
: id est Greci, de quibus dictum est.
Industria
: ablative ponitur.
Morem
: id est consuetudinem sive vicem.
De re
: id est de hoc in quo rethorica realiter consistit.
Sed
: suple: de re dicemus.
Si te unum
: id est primum.
Preceptionis
: id est artis vel doctrine.
Accomodari
: id est ad utilitatem.
Oratoris officium est
: Hec est illa pars secundi libri totalis de qua superius dictum est, que continet dicenda et durat usque ad illam partem tertiam principalem, que est in fine libri sexti, que incipit:
Omnes
et cetera. Unde pars ista continet sex libros presentes, usque ad finem libri sexti, ubi videlicet fit epilogatio predictorum, ut dictum est. Et quia dividere librum presentem ad oculum et leviter spectat ad oratoris officium, ideo librum dividimus secundum res illas quas orator debet habere, que sunt quinque, scilicet inventio, dispositio, elocutio, memoria et pronuntiatio. De inventione tractat primus et secundus et principium tertii, usque ibi:
Quoniam dispositio
; sed ab illo loco usque ibi:
Pronu(m)ptiationem
tractatur de dispositione, que est secunda res quam debet habere orator. A quo loco usque ibi:
Memoria
tractatur de pronuntiatione; ab illo loco usque ad principium quarti tractatur sive agitur de memoria, que est pars quarta quam debet habere orator. A principio vero quarti, qui incipit:
Quoniam in
hoc libro
, usque ad locum epilogationis superius designatum agitur de elocutione, que est quinta res quam debet habere orator; sed in quarto tractatur de ellocutione quantum ad substantiam; sed in quinto et sexto quantum ad ornatus rethoricales vel colores. Qui libri totaliter distinguntur: nam in quinto libro, qui incipit:
Repetitio
, ponuntur colores verborum; in sexto, qui incipit:
Distributio
, dantur colores sententiarum. Prima igitur pars, qua agitur de inventione, primum librum et secundum et principium tertii continens, ita leviter dividatur, ut gradatim, secundum quod exigunt cotidiane lectiones nostre, divisiones tractando, *** que confundunt potius intelectum et memoriam inferunt dicendorum et sententiam narrandorum. Notandum itaque, quod primo ponit Tullius in quo consistit officium oratoris hic:
Oratoris
. Secundo ponit causarum tria genera, ibi:
Tria sunt.
Tertio ponit res quinque quas debet habere orator, ibi:
Nunc quas
. Quarto ponit tria quibus predicta quinque consequi poterimus et habere, ibi:
Hec omnia.
Quinto dicit quot sunt partes inventionis, quoniam sex scilicet; exordium, narratio, divisio, confirmatio, confutatio, conclusio, ibi:
Quoniam igitur
. Sexto dat earum diffinitiones, ibi:
Exordium
. S<eptimo> ponuntur causarum quatuor generales species, ibi:
Causarum
genera
. Ottavo prosequitur de exordio, ibi:
Exordiorum duo
sunt genera
. Nono tractat de narratione, ibi:
Narrationum
. Decimo de divisione, ibi:
Causarum
. Undecimo de confirmatione et confutatione, usque ad finem libri primi, que pars incipit ibi:
Nunc ad confirmationem transeamus
et durat usque ad principium secundi libri, qui incipit ibi:
In principio libri
. Duodecimo de conclusione, que est sexta pars inventionis sive orationis rethorice, ibi:
Conclusio est
. Iusta finem secundi libri prima pars et secunda finit presentis lectionis.
Oratoris officium
et cetera: id est advocati vel patroni. Esse dicitur autem officium ab efficio -cis, et mutatur 'e' in 'o' et non ab officio -is, quod idem est quod noceo -es. Et sciendum, in hoc libro ubicunque agitur de inventione, quamvis de ipsa tractaverat in veteri Rethorica diffusius et expresse.
Oratoris
: differunt, proprie loquendo, rethor, orator et sophista. Nam rethor est ille qui doctrinam tradit rethoricam velut autor, ut Tullius, Aristoteles, Augustinus et similes, qui rethoricam scientiam tradiderunt. Orator est ille qui datam doctrinam exequitur in opere, advocando. Sophysta dicitur scientie rethorice discipulus et auditor in quantum nomen sophiste in ista scientia reperitur. Nam qui sunt in hac scientia auditores neophyti magis apparere quam existere conantur, ut in pluribus experiemus.
Posse
: nota, quod hec scientia est in habitu scientie et cetera.
Dicere
: dicit actum.
Civilem
: nota, quod hec scientia est pars civilis scientie.
Moribus
: nota, quod hec scientia est moralis.
Cum
asensione
: assensio, quia requiritur, quod assentiant auditores, quoniam, nisi auditores assentirent, non h<ab>eret locum officium oratoris, dicente Salomone: "Ubi non est auditus non effundas sermonem".
Quoad
: id est usque quo; alias:
Quo aptius
ei rei fieri poterit; sive: Quanta eius rei: de qua agit orator, que res appellatur, de qua superius dixerat in fine prohemii: "
De re incipimus
" .
Ad usum
: per hoc excludit ab oratoris officio quedam que Hermagoras et Gorgias dixerunt ad oratoris officium pertinere, ut dicitur in principio veteris Rethorice. Licet enim pertineant ad usum civilem, non tamen habet orator de omnibus dicere que ad usum civilem pertinent, ut est de vineis putandis et similibus, sed de hiis que moribus et cetera.
Moribus
: id est iure consuetudinario.
Legibus
: id est iure scripto.
Rei
: quedam litera habet "rei" et quedam non et, si non ponatur, tunc "rei" non refertur ad id quod dictum est.
Auditorum
: quo ad aliam licteram habet.
Quo aptius fieri poterit
: et illa lictera plena est gratia. <
Tria genera
> Nota, quod diversimode, ut dictum est in prohemio, ista tria dicuntur genera et species.
Causarum
: questionum in circu
m
sta<n>tiis inclusarum, que ypoteseos appellantur secundum Boetium.
Demonstrativum
: de preterito.
Deliberativum:
de futuro.
Iudiciale
: de presenti.
Tribuitur
: id est atribuitur persone, id est in singulari vel plurali.
Consultatione
: id est consulto.
Suasionem
: ut fiat.
Disuasionem
: ut non fiat.
Ponitur in controversia
: id est magis quam alia duo.
Petitionem
: premii vel pene; vel
petitionem
: quo ad autorem.
Cum defension
e: quo ad rem.
Demonstrativum
: ut, verbi gratia, an Sortes sit dignus laude vel vituperio.
Deliberativum
: an debeat fieri exercitus contra Aragonenses.
Iudiciale
: an Sor commiserit omicidium in causa criminali, an debeat michi decem in causa civili.
Nunc quas res
: hec est illa pars tertia de qua superius est expressum, in qua videlicet Tullius agit de quinque rebus quas debet orator habere, que sunt presentis lectionis consequentes, que tractat de tribus rebus que sunt necessaria oratori, per quas quinque res predictas consequi poterimus et habere. Et dividitur presens lectio, quia primo ponit quinque res quas debet habere orator; secundo ponit earum descriptiones, ibi:
Inventio
; tertio ponit illa tria per que poterimus has res quinque assequi; quarto ponit illarum trium descriptiones, ibi:
Ars est.
Dicit igitur:
Nunc enim quas res
. Appellat partes huius scientie, que ideo partes dicuntur et quia, si desunt oratori, non poterit esse perfectus orator.
Has causas
: demonstrativum, <deliberativum>, iudiciale.
Ostendemus
: in sequentibus, licet valde remote ab hoc principio.
Elocutionem
: in prosecutione elocutio est ultima, licet hic memorando sit tertia, cuius ratio patebit inferius.
Inventio
: de hac dictum est in veteri Rethorica, sed hic adhuc dicit de ea, ut contineat partes scientie et ut addat.
Verarum
: quando veritas subest inveniendis.
Verisimilium
: quando probabilitas tantum est in inveniendis.
Causam
: demostrativam, deliberativam et iudicialem.
Distributio
: que fit per divisionem.
Ellocutio
: dicta est ab 'e' quod est extra et 'locutio', quoniam orator aperte et exterius in publico et (?) debet dicere dicta sua.
Accomodatio
: adcomodare est aliquid ad comodum dare.
Rerum et verborum
: bene dicit, quia memoria tam naturalis quam artificiosa, quandoque de verbis, quandoque de rebus.
Dispositionis
: secundum Boetium est rerum inventarum in ordinem distributio.
Pronuntiatio
: inter elocutionem, que est tertia res, et pronuntiationem, que est quarta, talis est differentia, quia elocutio est materie, dictis et sententiis in se consideratis, sed pronuntiatio considerat modum dicendi exterius in voce, vultu et gestu.
Vultus
: quia ex vultu cognoscitur ius secundum solutionem et ab occursu faciei sensatus.
Vocis
: ut sit quandoque submissa, quandoque clamosa, quandoque acris, quandoque lenis, prout patebit inferius in libro tertio.
Gestus
: nam secundum Salomonem incessus hominis et risus dentium indicat de homine.
Venustate
: venustas dicitur quasi venerabilis status.
Omnia
: id est quinque res per ordinem supradictas.
Rationemque
dicendi
: hoc est quod superius erat dictum in fine prohemii, artem sine assiduitate dicendi non multum iuvare, et quod erat dictum in principio libri: oratoris officium est in dicendo.
Impellimur
: nota violentiam generosam (?) qua bonus discipulus impellitur a doctore.
Diligentia
: : nota diligentiam adhibendam in querendo doctorem, quem debeamus utiliter imitari.
Assiduus usus
qui consistit.
Consuetudo
: differt ab usu quia surgit ex usu.
Quoniam igitur
: est illa pars in qua Tullius ponit partes instrumenti rethorice facultatis, que sunt sex, que etiam sunt partes inventionis, que est prima res quam debet orator habere. Et hoc per se dividitur, quoniam primo agit de exordio, secundo de narratione et sic de singulis per ordinem, usque ad finem primi libri. Dividitur iterum pars ista, quoniam primo ponit partes orationis, secundo ponit earum diffinitiones, ibi:
Exordium
; tertio, ut melius possit loqui de partibus inventionis sive instrumenti rethorice facultatis, quod instrumentum est oratio perpolita, quia oratio est ab inventione et inventio facit orationem tanquam quoddam istrumentum rethorice facultatis, que (?) ordinatur ad causam, ideo ponuntur quatuor genera causarum, ibi:
Causa posita
; quarto describit unumquodque, ibi:
Honestum
; quinto prosequitur principalem intentum et tractat de exordio, tanquam de prima parte orationis rethorice, ibi:
Cum hec
ita sint
. Et ibi presens lectio terminatur.
Quoniam igitur causas
: que sunt tres diximus. Res: que sunt quinque.
Orationem
: nota, quod oratio est instrumentum.
Oratoris accomodari
: id est <ad> utilitatem sive commodum dari.
VI partes
: sicut apud gramaticum sunt otto partes orationis, qui considerat congruum et incongruum, sic apud oratorem sunt sex partes orationis, qui considerat ornatum et inornatum, politum et inpolitum. Et nota, quod sicut gramaticus non ponit de necessitate in constructione qualibet octo partes, ita rethoricus non semper ponit in oratione rethorica, hoc est in efficatia orationis, istas partes que sunt sex. Aliquando enim obmictit confutationem, aliquando principium et similiter insinuationem, que<m>admodum et gramaticus; aliquando facit orationem ex duabus particulis orationis tantum, aliquando ex tribus et sic de aliis; sed nunquam minus quam de duabus constituit orationem. Unde notandum, quod gramaticus et rethoricus suas orationes conficiunt, quas et credunt similiter adaptari.
Divisionem
: hanc Boetius dixit partitionem.
Confutationem
: hanc Boetius dixit reprehensionem.
Conclusionem
: hanc Boetius nominavit perorationem, que dicitur a per ornando, id est perfecte ornando, quia oratio rethorica in conclusione summitur.
Exordium
: nota, omne exordium non est principium, sed omne principium est exordium.
Auditoris
: nota, quod advocatus non tantum iudici loquitur, sed auditoribus; aliquando persuadet iudici, non auditoribus, aliquando e converso, aliquando utrisque.
Constituitur
: quo ad finalem assensionem.
Audiendum
: finaliter apparatur, quo ad assensionem audiendi. Gestarum: secundum exigentiam veritatis.
Proinde
: quo ad verisimilitudinis apparentiam probabilem, prout de inventione dictum est superius.
Conveniat
: pro parte propria.
Quid
in controversia
: contra partem adversam, sed contra meam, sed contra propriam, verbi gratia in exe
m
plo Horestis et Clitemestre inferius in capitulo de causarum divisione, ibi:
Causarum divisio
.
Argumentorum
: emptimematum. Nam loycus silogismum, rethoricus emptimema; sicut loycus locum dicit esse sedem argumenti ***; sed nota, quod loca summuntur in rebus corporalibus, loci in rationibus disciplinalibus (sic).
Conclusio
: Nota, quod iste partes orationis debent reperiri non tantum in inventione, que est prima res quam debet orator habere, sed in elocutione, pronuntiatione, memoria, dispositione suo modo, secundum Boetium.
Producti
: id est ad hoc adducti sive procul ducti.
De exordio
: nota mirum, quia ante exordium nichil est, et ideo ab exordio debet exordiri.
Causa
: causam dicit de themate, quo agendum est.
Genus
cause
: causarum genera tria esse dixit; nunc causarum genera quatuor esse dicit, sed illa tria ideo dicuntur genera, quia causas rei formant in primo genere, prout tractatur in controversia. Ista dicuntur quatuor causarum genera, quia causas denominant honestas, turpes, dubias et humiles.
Quatuor
: in veteri Rethorica dixit Tullius quinque esse genera causarum, scilicet honestum, admirabile, anceps, humile et obscurum.
Honestum
: istud genus cause nominatur hic et in Rethorica veteri.
Turpe
: in veteri Rethorica dicitur admirabile quod hic turpe dicit. ***
Anceps
: ista finaliter in veteri Rethorica nominantur. Unde hic dimisit obscurum, per hoc significans, quod ista nova rethorica obscuritatem veteris Rethorice nec non diminutionem supplere conatur, obscuris pretermissis, vel obscurum continetur sub dubio.
Conte(m)pta
: id est parva sive vilis.
Cum hec ita sint
: hec est illa pars de qua superius expositum est, in qua Tullius prosequitur principalem intentum quantum ad partes orationis rethorice, exordiens ab exordio, que prima pars est orationis eiusdem. Et dividitur, quoniam primo copulat dicta dicendis; secundo dividit exordium, ibi:
Exordiorum
; tertio describit membra divisionis, ibi:
Principium
. Et primo prosequitur primum membrum, deinde secundum, scilicet insinuationem et principium, ibi:
Inter
insinuationem
; quarto reddit ad exordium tanquam ad genus, ibi:
Vitiosum
. Et sic patet divisio generalis omnium que dicuntur de exordio. Sed tertia pars superius exposita, in qua describit primum membrum exordii, quod est principium, dividitur, quoniam primo diffinit principium, ibi:
Principium est
, ut dictum est; secundo ponit tria que scruptari debemus per principium, ibi:
Id ita sumitur
; tertio ostendit a quo predictorum trium in dubio genere cause debemus principium summere, quoniam a benivolentia, ibi:
Si dubium
; quarto a quo predictorum trium <principium> summitur in humili genere cause, ibi: Sin
humile
; quinto dicit, quod in turpi genere cause insinuatione uti debemus, ibi:
Si turpe
; sexto facit quandam exceptionem a regula predicta, ibi:
Nisi quid
; septimo docet quid sit faciendum in honesto genere cause, ibi: Sin honestum sub quadam divisione; ottavo dicit quomodo principium sumere debemus, ibi:
Si principio
; nono reddit ad alia tria, benivolentiam, docilitatem et ad attentionem, ostendens quomodo conficiantur predicta; decimo ostendit quomodo dociles acquirantur auditores duobus modis, ibi:
Dociles
; undecimo quomodo attentio auditorum acquiratur, quoniam novem modis, ibi:
Attentos
; duodecimo quomodo benivolentia captatur, quoniam quatuor modis, ibi:
Benivolos
, ubi presens lectio terminatur, que continet partes tredecim speciales, quarum quedam subdividi possunt, prout in legendo literam poterit declarari.
Hec
: hec refertur ad ea, que dicta sunt de generibus causarum.
Genus
: loquendo de genere, prout dixit superius de generibus causarum quatuor.
Accomodari
: id est ad commodum vel utilitatem dari.
Genera
: id est diversitates generales sive speciales.
Prohemium
: nomen est Grecum, cum dicit idem quod principium sive primum.
Epodes
: Grecum est et idem quod supra odam (?), sed dicitur
epodes
quasi clausula, quasi clausa, et per dissimilitudinem captans vel claudens in se docilitatem, benivolentiam et attentionem auditoris. Istud co
m
prendit non solum auditorem proprie loquendo, sed iudicem et alios assistentes.
Ydoneum
: dicit in singulari, et
animum
similiter in singulari, quia unanimitas quedam, id est unus animus, debet captari a iudice et auditoribus, <quamvis> sit diversa dispositio vel quotiens in eiusdem ***. Id: id est principium.
Illa
: que est in genere cause dubie pars turpitudinis.
Attentos
: nostram paupertatem vel iniuriam vel dura verba creditoris recitando.
Insinuatione
: que latenter idem facit quod principium, ut excipitur a regula statim data.
Nacti erimus
: id est acquisierimus, quia forte adversarius persona turpis est.
Licebit
: licet sit licitum et necessarium, tamen a pluribus ignoratur.
Quibus
: quia de duobus et tribus tantum rebus, quia, quanto pauciores, tanto erunt attentiores. Licet enim multa velimus dicere, tamen numero brevi debemus uti, ut captetur auditoris docilitas, benivolentia et attentio. Unde debet numerum cum alio includi incidenter.
Ab
lege
: autentica, plana, non obscura, non ignota, non suspecta, non dubia, sicut + qui facit quid natus meus +, quid non leges faciunt; leges allegando, libros codicis ultra libros feudorum et autenticas multas que non sunt scripte.
Scriptura
: que sit autentica: Novi vel Veteris Testamenti, decreti vel decretales b<eatorum> sanctorum vel alicuius doctoris autentici.
Firmissime
: ut lictere sigillate sigillo autentico vel instrumento vel proverbio per se noto.
Confici
: nota, quod orator est quasi quidam confector et apotecarius *** confecta conficere pretiosisimis speciebus.
Aperiemus
: debet orator distincte et aperte dicere dictum suum, quod significat verbum exponendi.
Docilis est
: Nota, quod non omnis docilis est attentus. Nam docilitas aliquid addit ad atentionem et attentio aliquid ponit preter docilitatem: nam multi sunt attenti qui non sunt omnino dociles, nisi actitudine remota, dispositione non propinqua; docilis enim dicitur quasi aptus doceri. Et quidam sunt dociles qui non sunt attenti attentione perfecta; quod aliquando procedit ex superbia intellectus.
Vult audire
: duobus modis fit auditor docilis, prout hic dicitur; nunc (?) non in docilitate in litteram insto, <sicut> Tullius, qui statim subdit documenta quibus efficitur auditor attentus. Nam attentio et docilitas in multis convenit, ut est dictum.
Attentos
: novem modis efficitur auditor attentus, qui modi ponuntur hic per ordinem, qui multa ad docilitatem faciunt.
Pollicebimur
: id est promictemus magis, ut eclipsis solis generalis ex i
m
positione lune.
Novis
: que non fiunt + ponatera + nec cognita, sed supernaturalia, ut virginem parere, de quo fuit dictum <per> prophetam Ieremiam: "Novum faciet Dominus super terram, mulier circumdabit virum".
Inusitatis
: ut stare solem spatio duorum dierum, quod factum fuit tempore Yosue: sol stetit, diem duplicavit. Ibi scriptura est: "Non fuit tanta dies, non fuit tam longa dies, obediente Deo voci hominis".
Verba facturos
: nota, quod bonus advocatus facit verba, malus et insufficiens nescit facere verba, sed tantummodo recitare.
Rem publicam
: scilicet ad bonum civitatis statum vel provincie vel hiis similia.
Ad eos
: magis movetur utilitate privata quam comuni.
Deorum
: loquitur more suo illorum qui Aristotelis tempore in gramaticis dixerunt plures deos esse loquendo vulgariter, licet Tullius nec aliquis verus philoso
ph
us crediderit plures esse, nisi loquendo participative, quemadmodum dicit Plato in Timeo: "O dii deorum, quorum ego opifex, natura qui vestra disolubiles facti estis". Hec sunt verba prime cause, que deus est, loquentis ad intelligentias quas angelos nominamus, quos numero XLV XV phyloso
ph
i posuerunt. De istis diis loquitur
Ch
ristus in Evangelio, videlicet de hiis diis qui sunt beati participatione, assumens verbum Psalmi dicentis: "Ergo dii estis et filii excelsi omnes: sicut homines moriemini" et cetera. De quibus diis Cicero fecit libros XLIIIIor de inmortalitate eorum, qui sunt adhuc in Monte Cassino et eos legi.
Relligione<m>
: relligio est in preceptis nobis a deo datis.
Pietatem
: pietas deorum est in cultu, qui eis exibetur et in cerimoniis et sacrificiis et aliis tributis eisdem inpensis, ita quod nomine deorum potes intelligere sanctos, vel loquitur more paganico.
Rogabimus
: nota: rogandos auditores et ortandos.
Numero
: brevi videlicet, quia ternarium numerum excedere non debet, ut patebit inferius. Res: non fabulas, sed reales veritates vel verisimilitudines, contra illos advocatos qui non rebus, sed vanitatibus et frivolis garullitatibus aures occupant tam iudicis quam etiam auditorum.
Benivolos
: hec est illa pars in qua Tullius ostendit quot modis captatur benivolentia; que dividitur, quoniam primo quatuor modos ponit, quibus modis captatur benivolentia ab auditoribus; secundo prosequitur eos per ordinem, ibi:
Ab nostra
; et hec dividitur in quatuor partes, quoniam primo *** <secundo> ponit modos undecim vel cautelas unde captamus benivolentiam ab aversariorum persona, ibi:
Adversariorum
; tertio ponit quibus modis captatur benivolentia ab auditorum persona, ibi:
Ab auditorum persona
; quarto ponit duos <modos> quibus captatur benivolentia a rebus ipsis, ibi:
A rebus ipsis
. Sed illa pars in qua ponit duos modos *** secundo eos prosequitur, ibi:
In odium
. Iterum ista secunda pars dividitur in tres partes, quoniam primo ponit quomodo, septem modis in odium adversarios rapiendo, captamus benivolentiam ab eorum persona <ibi:
In odium
> *** captando, ibi:
In invidiam
; tertio ponit quinque modos quibus in contemptum adducimus adversarios nostros, benivolentia<m> ab eorum persona captando, vituperando eorum personas, ibi:
In contemptionem
. Et sic diffinitur presens difinitio lectionis.
Benivolos
et cetera : ***
Ab auditorum persona
: nota: scribit "persona" non personis, designa<n>s, quod omnium auditorum debet esse unanimis intentio audiendi, quasi si esset una persona et ideo dicit in singulari persona, pro eo quod orator et contionator, licet multos habeant auditores, debent eos quasi essent una persona co
m[</> putare, nec debe<n>t terrere in multitudine auditorum
sed potius confortari.
Officium
: maxime quantum ad officia pietatis vel quantum ad officium vel officia cuiuslibet dignitatis.
Arrogantie
: id est superbie.
Laudabimus
: nota, quod quis potest laudare suum officium et per consequens semetipsum sine superbia; quantum ad deum, laudat suum officium apostolus Paulus dicens: "Ego plantavi" et alibi, ubi doctorem gentium se vocavit. Unde notandum, quod officium ita potest laudari cum humilitate et veritate, quod superbie nullatenus ascribatur.
In rem publicam
: propter quam etiam res omnis et persona debet exponi periculis universis.
In parentes
: *** <in amicos> *** quasi animorum custodes.
In eos ipsos
: quia eos dileximus tanquam nosmet ipsos.
Accomodata
: id est propria vel appropriata, quasi ad commodum non impertinentia.
Ad rem
: de qua sermo est.
Incomoda
: id est da
m
pna.
Inopiam
: id est in ipsos sine ope, sine adiutorio; pauper, mendicus, inops et egenus differunt, quia pauper parum heris habens; mendicus a 'mene' quod est defectus et 'dico dicis', quasi defectum suum dicens; inops, ut dictum est; egenus quasi extra gente sua.
Solitudinem
: dicendo in tali loco montanee solitario commorabat.
Calamitatem
: dicitur calamitas a calamo, qui fragilis est et intus vacuus; unde calamitas, quasi cadamitas, et calamitosus descendunt; unde calamitas est miseria et fragilitas ad modum calamis quantum ad interiora.
Auxilio
: ipsi scilicet auditores.
In aliis
: nisi in eis de quibus loquimur.
Persona
: nota, quod licet sint plures adversarii quantum ad personas, tamen debemus eos reputare ac si non essent nisi unus adversarius, non debeamus plures plus formidare quam unum, sed quod propter eorum multitudinem non debemus ius nostrum dimictere indiscussum.
In odium
: iudicis et auditorum.
In invidiam
: similiter iudicis et auditorum;
Conte(m)ptionem
: id est contemptum iudicis et auditorum.
Aducemus
: nota: hec prepositio "ad", <ad cuius> instantiam quasi diceretur: licet + non ordinant + nostri adversarii a iudice et ab auditoribus, tamen eos in predicta tria adducemus.
Rapiemus
: nota violentiam quam debet habere orator et ad que debet niti apud animos iudicis et auditorum procurando, ut aversarios suos rapiat in odium predictorum violenter.
Spurce
: spurcus idem dicitur inmundus; inde dicitur porcus quasi animal spurcum, sed spurci proprie sunt peccatores, peccato indisolubili laborantes; unde spurce adverbialiter ponitur.
Superbe
: superbus dicitur qui *** quasi supra rem ire; unde superbia quasi super se iens, quoniam omnis superbus vadit et ambulat in magnis et in mirabilibus super se, dicente Salomone: "Si non ambulavi in magnis". Unde superbia est contra subditos, quia superbus sibi non vult superiorem, sed super alios se extollit alios concalcando vel conculcando.
Perfidiose
: contra dominos, erga quos debet fidelitas adhyberi.
Crudeliter
: in coniuntos; unde crudelis quasi crudus sine igne dilectionis existens.
Confidenter
: in pupillos, viduas, horfanos et minores, qui non videntur habere aliquam protectionem.
Malitiose
: in sanctos bonos et iustos.
Flagitiose
: in hiis que ad animam spectant flagitia et peccata.
Factum proferemus
: istud refertur ad id quod dictum est superius "si quis eorum"; ita quodlibet membrum predictorum septem referatur per se ad utru
m
que dicendo: "si quid factum proferemus" et sicut de quolibet aliorum.
Trahemus:
nota simile verbum, quod superius habuistis, ubi dictum fuit "rapiemus", quod secundum illud notat violentiam.
In invidiam
: ita quod etiam videatur esse dictum tanquam invidis, non ta
n[</> quam invidiosis, tam a iudice
quam ab auditoribus. Unde versus: "Invidiosus ego, non invidus esse laboro"; et hec invidia decem modis vel cautelis procuratur.
Vim
: que est in vi armata. Potentia<m>: que consistit in habitu vel dispositione.
Factionem
: id est conspirationem aliquorum potentum sive concordia ad malum faciendum.
Divitias
: quia sunt potentes aliqui qui non sunt divites.
Incontinentiam
: que <est> generale vitium ad omnia mala.
Nobilitatem
: quantum ad parentelam. Possunt enim aliqui esse potentes et divites, qui non sunt nobiles.
Clientelas
: id est societatem eorum qui secuntur aliquos causa patrocinii. Unde clientulus dicitur ille qui *** advocato iudici.
Hospitium
: id est rationem hospitum suorum, eorum videlicet qui in eorum domibus ad appensionem (sic) morantur.
Sedulitatem
: sedulus dicitur socius mense; de quo Salomon: "Est amicus et sodalis mense et non permanebit in te
m
pore necessitatis".
Affinitatem
ex parte uxoris vel liberorum.
In contentionem
: per quam quatuor modis captatur benivolentia in personis adversariorum, eis conte
m
ptibiles ostendendo.
Inertiam
: inertia dicitur ab 'in', quod est non, et 'ars artis'; unde inertia, id est i
m
peritia artis, que est in animo.
Ignavia<m>
: ignavus dicitur non gnarus, id est non sapiens. Ignavia aut respicit artes corporis et exterius, sicut inertia respicit artes animi et interius.
Desidia<m>
: deses; desideo dicitur <quasi> deorsum sedens, quia talis non est dignus sedere cum bonis viris superius, sed deorsum; unde desidia potest dici, quia privat hominem artibus mentis et corporis.
Luxuriam
: que dicitur ab usura vel fluxu vel luxu concupiscentiarum et accipitur hic luxuria pro vitio generali.
Proferemus
: nota, quod proferre idem est quod in patulo rem ferre.
Fortiter
: quo ad potentiam.
Sapienter
: quo ad prudentiam.
Mansuete
: contra furores et iracundiam. Dicitur autem mansuetus quasi manu assuetus; animalia fera manui non sunt assueta.
Magnifice
: magnificus dicitur quasi magna faciens et hoc spectat ad oppinionem sive famam.
Si qua
: id est aliqua.
Extimatio
: id est oppinio.
Que iudicii
: sensus est: quicquid alii crediderint, de vobis nos secure dicemus, quia nos invenimus iustos et pios in vestris negotiis promovendis.
Laudando
: nota: laudandum est parce, vituperandum parcius.
Extollemus
: commendando.
Deprimemus
: id est deorsum ponemus.
Deinceps
: hec est illa pars in qua prosequitur <secundum> me
m
brum exordii, tradendo de insinuatione; que dividitur, quia primo tractat de insinuatione quando locum habet; secundo ostendit differentiam inter insinuationem et principium, ibi:
Inter insinuationem
; tertio redit ad exordium, tractando de conditionibus exordii laudabilibus, ibi:
In exordienda causa
; quarto de vitiis exordii, ibi:
Vitiosum exordium
. Prima pars dividitur, quia primo continuat dicta dicendis, secundo ponit tres causas in quibus habet locum insinuatio, ibi:
Tria sunt te(m)pora
; et ista dividitur, quia primo ponit causas predictas, secundo ea<s> prosequitur, ibi:
Si causa
; que dividitur, quoniam primo ponit cautelas XIIII que habent locum in turpi causa, secundo ponit V alias cautelas que habent locum in secundo casu, quando persuasus est auditor, ibi:
Si persuasus
; tertio ponit cautelas XXIII que habent locum in tertio casu, quando defessus est auditor, audiendo ab is que ante dixerunt, ibi:
Si defessus
.
Tempora
: id est considerationes que cadunt sub te
m[</> pore, unde
mensura summitur pro mensurato. Nam te
m
pus est mensura motus et considerationis que fit in te
m
pore.
Non possumus
: nota, quod in causa in qua non habet locum principium habet locum insinuatio.
Diligenter
: nota, advocatum debere esse diligentem in exordienda causa, sive per principium sive per insinuationem debeat exordiri.
Turpem
: nota ab *** se
m
per, sed hic ponit causa turpis, sive sit omnino turpis sive secundum partem, quod genus cause supra dixit dubium.
Ipsa res de qua agitur
***
Auditoris
: singulare pro plurali ponitur.
Alienat
: id est a nobis facit extraneum, ut a nobis avertantur auditores.
Animus
: singulari pro plurali.
Persuasus
: pro parte contraria per advocatos partis adverse.
Audiendo
: nota, quod aliquando causa non solum in turpi potest esse auditor persuasus, quo ad secundum me
m
brum, vel etiam defessus, quo ad tertium, scilicet tam in honesta, quam in humili quam etiam in dubia.
Hiis rationibus
: que sunt decem et septem, que sunt necessarie ad insinuationem inveniendam in turpi genere cause.
Hominem
non rem
: nota, quatuor combinationes valde fortes et subtiles, que tractantur diffusius in veteri Rethorica per Tullium, que sic possunt distingui: aliquando ponitur homo pro re, <aliquando res pro homine, aliquando res pro re>, aliquando homo pro homine. Primo homo bonus pro <re> turpi accipitur, ut patet in Marco, Ro<m>ano nobili, qui fuit conde<m>pnatus repetundarum, cuius bonitas et nobilitas -dux optimus erat exercitus- eum excusavit a pena. Secundo accipitur res bona pro homine turpi, ut in illo pessimo Verre, cuius persona turpissima fuit, qui tamen regem Dacorum cum exercitu expugnavit, victum vel vinctum Romam duxit. Hec res fortiter gesta Verris excusavit turpitudinem. Tertio summitur res bene gesta pro re male gesta. Nota: si bonus civis delinquens in aliquo accusatur, qua
m
vis iuste debeat accusari, res bene gesta per ipsum debet mitigare penam rei male geste per eundem. Quarto possumus sumere hominem pro homine, ut si filius boni viri rei publice çelatoris in aliquo deliquerit, patris bonitas insinuata loco principii, debet penam filii mitigare.
Spectari
: id est considerari.
Non placere
: hoc dicendum, quod <ad> illa que dixerint adversarii nos fecisse debemus dicere, quod nu
n
quam nobis talia placuerunt et ea plus detestari quam adversarii fuerint detestati.
Indigna
: hoc est dicere, quod talia indignos reddunt suos auditores et infames; unde indigne nos respicit facientes.
Nepharia
: hoc est dictum, quod talia nefandos faciunt suos auctores. Unde nepharium, quasi non fandum, a 'for faris', quasi fari talia, hoc est dici, non debent.
Auxerimus
: id est augmentaverimus. Debemus enim rem augere, id est detestari, quam nobis adversarii i
m
ponunt.
Simile
: id est generale aliquorum.
Iuditium
: hoc est: ostendemus, quod nu
n
quam ab aliquibus in iudicium tracti fuimus de causa simili.
Aut de eadem
: quam nobis obiciunt adversarii.
Aut de minori
: in eodem genere, puta, si ergo furti rei magne; dicemus, quod etiam de minimo furto nunquam fuimus accusati.
Aut
de maiori: quia nunquam de maiori furto vel de maiori crimine fuit nobis questio mota vel, si vis, poteris ponere istas quatuor causas dictas: de eodem, simili, <maiori>, minori in alio genere.
Pedetemptim
: id est paulatim et plano modo et secreto sive clauso, quia per quandam dissimilitudinem debemus venire ad causam nostram.
Similitudinem
: per quam per locum a simili causam nostram colorabimus.
Aliqua
re
: nota, quod iudicium advocati non semper vitat iudicium.
Et tamen oc(c)ulte
: in quo loco habet locum color qui dicitur significatio.
Interiectione
: verborum, quasi incidentali<ter>, non ex proposito prolat<or>um.
Si persuasus
: ibi ponuntur quinque cautele, quibus ad insinuationem pervenitur in hoc secundo casu, quando videlicet persuasus est auditor.
Neque enim non
: due negationes equipollent uni affirmationi.
Facile: adverbialiter ponitur, id est faciliter.
Non sumus
nescii
: id est sumus scii.
Fidem facti
: id est fidem factam.
Insinuabimus
: id est insinuatione utemur.
Firmissimum
: quod per superabundantiam dicimus, uni soli convenit; hoc est si habet talem rationem, cui totaliter committatur, ibi:
Primo
respondemus
: ut de persuasis dissuasos faciamus.
Pollicibimur
(sic): id est promictemus.
Dicto
: principali, scilicet accipiendo adversarii principium, quo auditores facit dociles, benivolos et attentos, ut suo gladio repercutiamus, idem sumendo principium pro nobis, quod accipit adversarius contra nos, quod est valde artificiosum et motivum.
Ille
: adversarius scilicet.
Nuperime
: hec est ultima dubitatio, hoc modo dicendo: "Domini, tot et tanta occurrunt michi contra partem adversam", dicendo, quod nescio a quo incipere valeam melius.
Cui loco
: id est argumento vel rationi, et accipitur hic continens pro contento, quia locus continet rationem vel argumentum, cui est sedes et accipitur pro ratione vel argumento.
Cum admiratione
: dicendo: "Domini, admiror non modicum de dictis per istum maximum advocatum", loquendo yronice, id est per contrarium vel ex clamore vel cum admiratione cause totius vel argumentorum ipsius cause similium.
Si defessus
: hec est illa pars de qua superius erat dictum, in qua Tullius ponit XXIII cautelas in hoc tertio membro: "cum defessi sunt auditores", per quas ad insinuationem loco principii pervenitur; et est tertium vulnus, cui XXIII adhibet medicamenta.
Audiendo
: per eos qui ante dixerunt.
Risum
: dicendo aliquod verbum iocosum sic: "Audistis Tullium, audistis Dalmascenum (sic), audistis Numasium, audistis gigantem; nunc rogo, quod me minimum audiatis.
Appologo
: idem est appologus quod 'sibi (?) sermonem', quasi sermo factus vel iuxta sermonem, quasi sermo factus ad instructionem humane vite, ut sunt fabule Esopi et Aviani, que continent morales instructiones, ut est illud de mure et rustico vel urbano; vel appologus dicitur sermo excusatorius; appologia enim est excusatio. Unde Ambrosius fecit librum quem appellavit Apologeticum, id est excusatorium.
Fabula
: que est verisimilis rei narratio, que, qua
m
vis non fuerit, esse tamen potuit, et dicitur a ffando, quia tota est in fando, id est in loquendo, sicut fuit fabula Domostenis: cum Allexander petiit sibi dari X sapientiores Atheniensium ut recederet ab obsydione civitatis, tunc surexit Domostenus in concilio et dixit fabulam talem, narrando, quod quondam, cum quidam pastores greges suos non possent a lupis defendere, lupi pepigerunt cum pastoribus, ut pastores darent eis canes qui custodiebant greges, promictentes, quod greges deinceps non tangerent. Pastores autem, tanquam simplices, dederunt canes lupis quos lupi protinus devorarunt. Quibus devoratis, deinceps lupi gregem sine obstaculo invaserunt. Innuens hoc, Allexander tale pactum volebat facere cum Atheniensibus, ut, habitis secum X sapientibus quos petebat, qui rem publicam defendebant, *** mostrans gestus suos ad modum hystrionis vel mimmi.
Depravatione
: ut cum quis diceret 'amentes' pro 'amantes' vel cum aliquem depravamus, eius pravitatem dicendo.
Inversione
: ut cum diceremus: "Utinam eis amputati occuli et crepati pedes, qui talia promulgarunt". Nota, quod illud adiectivum "verisimili" potest respondere istis tribus 'inmutatione', 'depravatione' et 'inversione'. Unde 'i
n
mitatio' fuit apud Ovidium, cum ex iactu lapidis per hominem fiebat homo et ex iactu lapidis per feminam fiebat femina; 'deprivatio', ut apud Ovidium de rustico qui pactus fuit Mercurio, quod sibi servaret; sed in aliam formam mutatus, pactus depravavit; 'inversio', ut ibidem de Mercurio, qui in aliam formam versus fuit; et illud: "Reginam interficere nolite, timere bonum est; si omnes consenseritis, ego non contradico"; vel sic: "Reginam interficere bonum est; timere nolite; si omnes consenseritis, ego non contradico"; et ibi: "Ibis, reverteris, non morieris in bello"; "Tuum caput erit hodie altius de Tuscia", et "Quicquid vivit se
m
per erit" et cetera; et ibi: "Aio te Pirre Romanos vincere posse", et ibi: "Panem comedere canem placet michi", et ibi: "Cresus Alim penetrans pervertet magnam opum vim", vel sic: "Cresus transgressus Alim perdet maxima regna", et: "Vidi tris canis commendentes tris panis" et cetera. Sic fuit in quodam qui condam intrabat in templis deorum et frangebat de nocte crura vel manus deorum. Sed quadam vice, cum intrasset et interrogatus fuisset respondit: "Crus fregi"; sotii vero crediderunt, quod crus alicuius dei fregisset; ipse vero crus suum fregerat.
Suspitione
: ut cum dicitur aliquid, quo pars adversa, iudex vel tabellio vel advocatus redderentur suspecti.
Irrisione
: cum fecit Tullius, cum vidisset auditores suos fatigatos et propterea indociles, dixit de socero suo Simaco, qui transibat ante scolas accintus gladio, ut intraret ad senatum: "Quis alligavit socerum meum gladio?" Quod audientes discipuli sub facto recreati sunt sive fuerunt.
Stultitia
: ut conficit de quodam stulto, qui furatus fuerat quendam equum; intravit duellum contra dominum equi; qui, dum vidit, quod eum pugnare opportebat, vocavit advocatum quendam et promixit sibi equum, si eum liberaret. Advocatus autem caute venit ad partem adversam et dixit: "Nunquam inveni talem stultum; querebat a me, quomodo posset adversarium occidere". Quo audito, pars adversa noluit, quod adversarius pugnaret contra ipsum, quem stultum reputavit, dicens, contra stultum non debere pugnari; vel ita exponatur, quod advocatus aliquando debet aliqua uti stultitia sapienter, quia, secundum Cathonem, stultitiam simulare loco <sapientie> prudentia summa est.
Exsuperatione
: id est yperbolice, cum res veritatem excedit, ut dicitur de Rolando, qui militem scindebat cum equo uno ictu per medium.
Collectione
: id est per comparationem, sicut cum dicitur: 'Sicut Neptunnus sedat mare, ita vir sapiens iudicem'.
Licterarum mutatione
: ut cum dicitur: 'Displicina' pro disciplina vel: 'Legis latro' pro legis lator.
Expetatione
: ut si expectet tantum, ut omnes mirentur dicendo: "Credebam ut iste advocatus debere dicere usque ad noctem".
Similitudine
: similitudo est unius ad unum co
m
paratio, dicendo sic: "Sicut iste advocatus fecit, ita solebat facere talis, qui forte erat ridiculosus vel ydyota advocatus".
Novitate
: dicendo rumores incidentales, qui in domo sua vel in vicinantia contingerunt.
Hystoria
: cum gesta narrat; que dicitur ab 'hysteron' grece, quod est videre latine. Unde hystriones dicuntur, quia faciunt se videri vel quia representant gestus quos vident.
Versum
: ut ille versus: "Parturient montes, nascetur ridiculus mus", qui facit contra advocatos qui mirabilia credunt dicere quamvis nichil dicant.
Arrisione
: nota: differunt arrisio, derisio, irrisio. Arrisio est de aliquo ad alium facta cachinnatio; derisio est de aliquo facta cachinnatio ad aliquem, non ta
n
quam ad personam certam, sed ad plures; irrisio est cachinatio facta de aliquo in se ipso, non ad tertiam personam.
Et
si promiserimus
: Alius modus insinuandi et est XXI cautela, cum diceremus: "Cogitavi alio modo respondere, sed iste advocatus partis adverse sic vos fatigavit, ut me oportet propositum meum inmutare.
Non eodem modo
: vigesima secunda, dicendo: "Alio modo dicerem, sed ego more insubido respondebo".
Breviter
: hec est ultima cautela que est brevitas. "Gaudent enim brevitate moderni".
Inter insinuationem
et cetera: Hec est illa pars de qua superius erat dictum, ubi Tullius agit de principio et insinuatione, co
m
parando unum ad reliquum, que dividitur, quia primo ponit differentiam predictorum, que summitur a fine vel effectu; secundo dicit, quod hee tres utilitates, que co
m
parantur in tota oratione, scilicet benivolentia, docilitas et attentio, co
m
para<n>tur maxime per exordium, ibi:
Verum
et cetera.
Inter
et cetera: Interest hec differentia.
Quibus prescripsimus
: in tractatu de principio.
Et eadem
omnia illa
: co
m
parando benivolentiam, docilitatem et attentionem.
Commoditatem
: id est utilitatis opere. Nota: advocatum non debere esse otiosum.
Tota oratione
: id est in omnibus partibus orationis.
Co(m)parande
: id est acquirende.
Perpetuo
: nota, quod semel factus est benivolus, d<ocilis> et a<ttentus> perpetuo perseverat in predictis, nisi per culpam depravetur.
Exordium
: sive fiat per principium sive per insinuationem.
Ne quando
: ut non aliquando sive nullo te
m
pore.
Docebo
: nota, quod Tullius loquitur de se in singulari, quod est boni doctoris, quia aliquando in singulari, aliquando in plurali de se loqui debet.
In exordienda causa
et cetera: hec est illa pars de qua superius erat dictum, ubi Tullius ponit condictiones laudabiles exordii, que sunt tres; et potest dividi in tres partes secundum tres condictiones exordii, scilicet ut levis sit sermo, secundo ut sit exordio usitata verborum consuetudo, tertio ut non videatur esse apparata oratio, secundum quod patet in lictera per ordinem.
In exordienda
: sive per insinuationem sive per principium sive exordium.
Causa
: sive sit deliberativa, sive demonstrativa, sive iudicialis.
Lenis
: id est sine asperitate vocis sive concursione vocalium, ut ibi: "Ecce dee etheree advenere", et ut: "Bacce enee amenissime i
m
pendebant" et sine aliis vitiis, que occurrunt in exordio et que continentur in libro quarto huius rethorice.
Usitata
: nota, quod usitata verba sunt propria oratoris, concionatoris et dictatoris, ut: "Has res ad te scriptas, Luci, missimus Elli".
Apparata
: Nota, quod apparata oratio est suspecta et suspictionem affert auditori meditationis et artificii. Que res fidem abrogat orationi, ut legitur inferius eodem libro in fine capituli, quod incipit: "Causarum divisio".
Vitiosum exordium
: hec est illa pars in qua ponit Tullius, ut dictum est, condictiones exordii vitiosas, que sunt <VII>, quorum prima incipit ibi:
Quod in plures
; secunda ibi:
Item vitiosum
; tertia ibi:
Item illud
; quarta ibi:
Item vitiosum
; quinta ibi:
Aut nimium
; sexta ibi:
Et quod non ex ipsa causa
; septima ibi:
Et
quod neque benivolum
. Et nota, quod ista vitia XII diffusius et clarius in veteri Rethorica ponuntur per eundem.
Vulgare
: hoc dixit etiam vulgare in veteri Rethorica.
Comune
: etiam in veteri Rethorica comune nominavit. Differunt autem comune et vulgare, quia vulgare est hoc quod potest summi pro exordio in plures causas, ut si dicat orator: "Domine iudex, testor deum quare causam meam puto iustam et, si *** rem eam talem non esse coram vobis, pro ipsa non venissem nec pro aliqua peccunia sive prece". Comune est illud, ut si dicam advocato: "Audite me, quia de iurisdictione tua sum"; hec enim potest dicere pars adversa. Et notandum autem, quod superius dixit, quod exordium debet habere usitata verba; hic vero vulgare exordium reprobatur, quod verba usitata reprobantur; sed vulgare non reprobatur, quia multis causis et diversis actari potest, quod esse non debet in exordium, quod debeat esse artificiose confectum. Ex contrario, ut si dicat actor: "Debetis me audire, quoniam sum potens", poterit dicere e contario pars adversa: "Debetis me audire, quoniam sum pauper". Et hoc in veteri Rethorica dicitur commutabile.
Nimium apparate
: nota, quod apparatio summitur hic cum suo adverbio determinante, quod est nimium. "Omne enim quod est nimium vertitur in vitium", et hoc in veteri Rethorica potuit dicere translatum. Ibi dicitur, quod aliud conficit quam genus cause postulat, ut si debeo facere docilem auditorem, summam exordium, per quod captem benivolentiam. Illud exordium dicitur traslatum aut nimium longum et hoc in veteri Rethorica longum nominatur, quia pluribus verbis aut sententiis ultra quam satis est producitur, ut legitur in veteri Rethorica eius. Hic potest tangi illud me
m
brum vel vitium exordii, quod in veteri Rethorica dicitur separatum, quod scilicet non ex ipsa causa ductum est nec sicut aliquod me
m
brum annexum orationi, ut ibidem legitur.
Et quod neque
: et cuius hic ponitur illud me
m
brum contra precepta. Hoc est, nichil horum efficit, quorum de exordiis precepta traduntur. Nota, ergo quamquam obscurius hic dicatur, quod exordium vitiosum est si sit vulgare, si sit comune, si sit commutabile, si nimium longum, si separatum, si sit translatum, si sit denique contra precepta.
Narrationum
et cetera: hec est illa pars in qua tractat Tullius de secunda parte orationis ret
h
orice, que dicitur narratio. Et dividitur in partes duas. Primo enim agitur de generibus narrationum sive speciebus; secundo reddit ad principalem intellectum, ubi tractat de conditionibus narrationis, qua res geste narrantur, ibi:
Tres res
. Prima pars dividitur, quia dividit narrationem in tria genera; secundo exponit illa, ibi:
Unum est cum exponimus
et ista secunda dividitur, quia primo de narratione principali tractat; secundo de intercurrendi<s>, ibi:
Alterum genus
; tertio de genere narrationis quod est remotum a causa civili, ibi:
Tertium genus
; et hoc dividitur, quoniam primo ponit illud genus; secundo id dividit, ibi:
Eius narrationis
; et ista dividitur secundum quod habet duo membra, quia primo ponit negotia, ibi:
Id quod in negotiorum
; secundo personas, ibi:
Illud genus narrationis
*** et genera sive species. *** Rem gestam vel quasi gestam ***.
Unumquodque
(I.8.12): licet videatur nimium, quod male fecit advocatus ille magnus qui quandam causam suscepit deffendendam, in qua succubuit contra minimum vitium, quia libellus non erat datus.
Trahimus
: nota, quod non dicit adducimus, sed "trahimus": quod violentiam demonstrat et denotat.
Vincendi
: nota, quod intentio advocati est vincere.
Pertineat
: contra illos qui magis insistunt circa i
m
pertinentia quam circa pertinentia ad causam.
Genus
: id est species.
Intercurrit
: tanquam incidens.
Nonnunquam
: id est aliquando; et hoc genus vocavit in veteri Rethorica disgressivum.
Fidei
: in veteri Rethorica posuit quatuor: criminationis, similitudinis, delectationis, amplificationis; hic vero posuit quinque: fidei, criminationis, transitionis, apparitionis, vel laudationis causa. Quod ibi dixit criminationis, hic etiam dixi<t> criminationis. Quod ibi similitudinis, hic dixi<t> transitionis. Quod ibi dixi<t> delectationis, hic dixit laudationis; vel aliter: quod dixit ibi similitudinis, hic dixit fidei, quia omne simile fidem facit de suo simili. Quod ibi dixit delectationis, hic dixi<t> transitionis. Quod ibi dixit amplificationis, hic dixit apparitionis. Quod autem hic dixit laudationis sub quarto me
m
bro continetur, scilicet sub amplificatione fidei, ut est res que fidem facit de alia per similem, vel alio modo.
Criminationis
: id est vituperationis.
Transactionis
: de simili ad similem.
Apparationis
: sicut in amplificatione sceleris vestri: "qui etiam non visum aurum concupiunt" et dicitur
apparatio
incidere in narratione, quia, <quamvis> sit vera narratio, tamen indiget apparatu. Nam veritas, <nisi> appareat, fidem non facit, ut dicetur versus finem presentis capituli, ubi tractatur de verisimilitudine narrationis.
Laudationis
: hic est planum.
Tertium genus
: id est species.
Remotum
: quod dicitur poeticum.
Genera
: id est species.
Fabula
: que est que nec <res> veras nec verisimilitudines narrat, ut fuit volatus Dedali et aves iuncte iugo vel Ulixis vel Alexandri.
Tragediis
: tragedie sunt fabule Ovidii. Unde Ovidius dictus est tragedus.
Historia
: scribere, nisi vidisset eam.
Memorata
: remota.
Argumentum
: est argute facta, quia mentem arguit auditoris ad credendum, ut sunt commedie, que incipiunt a tristitia et in letitiam terminantur. Tragedie vero incipiunt a letitia et in tristitiam terminantur.
In personis
: quartum genus narrationis est positum in personis, sicut tertium genus erat positum in negotiis et nota, quod in hoc differunt ista duo, quod primum exponit negotia, secundum exponit personas. Negotia exponuntur fabula, hystoria vel argumento, ut est dictum. Sed istud quod est in personis exponitur secundum quod per<son>arum condictiones exprimuntur in narratione; debet enim haberi narrans in hoc genere narrationis aliquando.
Sermonis festivitatem
: id est alacritatem in sermone, quando videlicet narrat de aliqua re tristi vel iocunda.
Animorum dissimilitudine<m>
: scilicet quando modo de re leta, modo de re mesta narratio fit in personis.
Gravitate<m>
: quando narratio est de re gravi. Gravitas est securitas et maturitas in voce vel in vultu et gestu.
Lenitatem
: id est mansuetudinem, quando res est de re pia, leni vel mansueta.
Spe<m>
: quando narratio est <de> bono quidem futuro, quod speratur.
Metum
: quando narratio est de malo futuro, quod timetur.
Suspitionem
: quando est de malo futuro, quod per signum aliquod demostratur.
Desiderium
: de malo presenti nondum habito, sed habendo, sive sit possibile sive inpossibile adhereri.
Dissimulationem
: iniuriarum illatarum vel amissionis alicuius rei.
Misericordiam
: cum narratio tangit misericordiam, que dicitur quasi miserum cor dans.
Rerum varietates
: cum narratio tangit varios eventus rerum causales.
Fortunarum co(m)mutationes
: cum narratio tangit fortunas prosperas et diversas vel adversas.
Insperatum inco(m)modum
: ut de Horeste, qui de rege factus est mendicus naufragus.
Subitam letitiam
: ut cum fit narratio de illo qui, laborans in sua vinea, invenit gallum aureum cum gallina et septem pullis aureis.
Iocundum exitum rerum
: sicut est in narratione commediarum, que incipiunt a tristitia et in iocundum terminantur.
Exercendo
: hoc per exercit<&lt> i <&gt>um.
Transigentur
: id est proficient ad veritatem.
Aperiemus
: id est manifeste et aperte dicemus de quo intendit, videlicet ad primum quod ad veritatem pertinet.
Tres res
: hec est illa pars de qua superius erat dictum, ubi Tullius reddit ad illud genus narrationis, quod est primum genus narrationis. Et hec pars dividitur in duas, quia primo ponit tres conditiones narrationis; secundo eas prosequitur. Secunda ibi incipit:
Rem
breviter
, que dividitur in tres partes, quia primo ponit quomodo
rem breviter
; secundo quo modo
rem dilucide
; tertia ibi:
Verisimilis narratio
. Iterum prima dividitur *** secundum conditiones narrationis dilucide, que sunt quinque speciales; tertia dividitur secundum septem conditiones narrationis verisimilis, que ponuntur ibidem per ordinem. Et primo ponit has VII condictiones; secundo dat generale documentum, quando narratio est nota, <ibi:
Si vera erit
> *** ibi:
Si non erit ficta
; tertio dat aliud documentum, quando testimonio vel alicuius rei firma auctoritate reseratur, ibi:
De hiis rebus
; quinto dicit, quod omnia que dixit usque ad presentem locum posuit secundum morem Gregorum (sic), ibi:
Adhuc
; sexto facit quandam exceptionem, ibi:
Nisi
septimo facit transitum ad dicenda, ibi:
Nunc
.
Tres res
: nota: condictiones narrationis, que ponuntur hic, sunt reales et essentiales narrationi.
Quemadmodum
: nota, quod non tantum quid sit faciendum, sed quomodo quid sit faciendum necessarie; unde faciendi modus est necessarius.
Si inde
: hec est prima conditio brevitatis necessarie. Nota: a necessariis cause medullam tangentibus, non ab accessoriis currentibus vel remotis, que sunt duo narrationi<s> genera, narratio est nullatenus inchoanda; contra, ab illis, qui auditores fatigant in causarum variationibus in principio, deinde conveniunt ad substantiam narrationis, effecti sunt auditores indociles, non benivoli, non attenti.
Et si non ab ultimo
: hoc est secunda conditio brevitatis. Ita dicitur in veteri Rethorica: "et non ab ultimo repetetur; hoc est dictu, quod narratio non debet ab ultimo inchoare narrationem, quia tunc fieret illud ultima repetitio et sic de ultimo fieret primum et quod primum dictum esset, ultimo diceretur.
Sumatim
: id est sumatis in summa dilucida.
Non particulariter
: nisi illa particularis esset de necessitate narrandorum.
Et si non a<d> extremum
: hec quarta conditio brevitatis, que prohybet, ne narrando negotium dicamus illa que post negotium contingerunt, nisi forte negotium adgravare<n>t, ut si diceremus qualiter quis fuit furatus equum, non debet dicere quomodo convenit domum, commedit cum sua familia, fecit pedes ablui vel talia.
Opus erit
: id est necessarie.
Transitionibus
: digressionibus, nisi illa digressio faceret ad effectum. Nota, quod differunt transitio et detractio, quia transitio est digressio nimis longa et prolixa, non tamen ita <ad> omnia i
m
pertinens, quod non possit reduci aliquando ad causam. Detractio est digressio impertinens, nichil ad causam realiter faciens.
Et si non deerabimus
: hec est expositio precedentis dicti "transitionibus", + scilicet quod detractionis +, quod sic intelligitur: tunc non utimur transitionibus nec detractionibus.
Si exitus
rerum
: narrationis exponemus talis modus, ut possit sciri ante que facta sunt postremo et ita nec transibimus nec detrahamus.
Reticuerimus
: septima conditio brevitatis de qua ponit exe
m
plum. Utina<m> similiter de aliis posuisset.
Quod ibi genus est
: id est quod exe
m
plum generale, cuius est intellectus: 'Si tamen sum bonus et veniam de provincia, venire non potui si provinciam non ivissem'.
Et omnino
: nota, quod superflua ab arte sunt resecanda, sed, preter hoc, salubrius est preterire rem que non obest neque adiuvat, quam dicere.
Et ne bis
: hec est nova conditio brevitatis.
Bis
: propter + rugationis intram sepius quam locis +.
Cavendum
: hec est ultima cautela brevitatis, in qua ponit exe
m
plum:
Athenis
et cetera.
Vesperi
: adverbium te
m
poris est.
Ubi
: id est postquam.
Megaram
: locus est.
Simo
: no<me>n est propium.
Virgini
: nomen propium. Ecce in hoc exe
m
plo patet vitium narrationis decimum, ubi negotium repetitur bis et "insidias" bis etiam repetitur. Differt autem ista a precedenti, quia in precedenti prohibetur, ne repetatur rem.
Dillucide
: id est valde lucide.
Si quodque
: prima conditio dilucide narrationis, ut primo dicatur res primo gesta, secundo dicatur res secundo gesta et sic de singulis.
Rerum ac temporum
: nota duplex ordo: ordo rerum et ordo te
m
porum; et ordo rerum probatur sine ordine te
m
porum, ut si quis dicat: "Legi Donatum, Catonem et Avianum"; servatur ordo te
m
porum, sed non rerum si quis dicat: "Primo fui Rome, secundo Athenis, tertius Parisius"; <si> postea dicat: "Legi Avianum, Catonem et Donatum", servatur autem ordo rerum; sed si quis dicat: "Primo anno Rome legi Donatum, secundo Athenis Cathonem, tertio Parisius Avianum" erunt secundum veritatem et iste dicetur ordo rerum et te
m
porum.
Videbuntur
: secundum apparentiam vel verisimilitudinem.
Hic
erit considerandum
: nota, quod ista secunda conditio habet quatuor propietates, que negative ponuntur.
Ne quid perturbate
: quod scilicet perturbem ordinem te
m
porum sive rerum.
Ne quid nove
: <ita> quod non sit aliter dictum vel cuius contrarium sit dictum.
Ne quid contorte
: ita quod per violentiam vel contorsionem ad narrationem contorquamur vel contorte reducatur.
Ne quid ambigue
: ambiguatim narratio vitiat in arida (?).
Ne quam in aliam
: hic repetit quatuor condictiones brevitatis positas in capitulo precedenti, ita quod hic materiam (?)***
ne quam
; ibi,
Ne ab ultimo
, aliam; ibi,
Non longe
, tertia<m>; ibi,
Ne quid
, quartam.
Et si sequimur
: hic generaliter docet, quod alie condictiones brevitatis ab istis, que hic repetite sunt, debent esse condictiones dilucide narrationis.
Precepta
: que sunt VI, quia gaudent novitate et brevitate moderni.
Cognitu
id est ad cognoscendum.
Sive consuetudo
: hec est prima conditio verisimilis narrationis. Debemus enim in narrando servare morem. Est mos consuetudo a populo approbata; unde si volumus loqui de successione regni Persarum vel Francorum, debemus servare morem in dicendo quomodo regna illa in re successoria *** possidentur.
Oppinio
: oppinio est quod a sapientibus dicitur. Oppinio autem hic accipitur pro eo quod co
m
uniter creditur vel tractatur. Unde si narremus fratrem minorem inventum fuisse in caupona ludentem ad çardum, oppinio co
m
unis hec non ***.
Natura
: ut si narremus puellam VII annorum fuisse defloratam, hoc non patitur natura nec esset verisimilis narratio.
Si spatia te(m)porum
: hec est quarta conditio quam debet habere narratio verisimilis, in qua tale ponatur exe
m
plum: nam <ut> si diceremus, quod rumores, qui hodie facti fuerunt Bononie, fuissent facti Parisius die pristina.
Dignitates personarum
: ut <si> dice<re>tur de episcopo Bononiensi, quod fuisset visus in corea dominarum, coriçans cum eisdem, non crederetur, quia persona dignitatis hoc credi nullatenus permictit.
Consiliorum
: ut <si> diceretur, quod aliquis, de consilio penitentiarii pape, hominem interfecit non crederetur, quia hoc nullus bonus homo consuleret.
Locorum opportunitates
: ut si diceretur, quod in platea co
m
unis Bononie ora tertia, die sabati fuisset vidua violenter construpata non crederetur, quia loci opportunitas hoc non permicteret. Nota.
Refelli
: hic reddit singula singulis quantum ad IIII or ultima me
m
bra, nisi quod ordinem non sequitur superius positum, quia
parum te(m)poris fuisse
respondet spatio te
m
porum;
causam nullam
: ad consiliorum rationes;
locum ydoneum
ad locorum opportunitates;
aut homines
et cetera" respondet ad dignitatem personarum.
Refelli
: ta
n
quam non verisimilis.
Omnia
: id est omnes. Iste VII condic
t
iones servande sunt in verisimili narratione.
Conservanda
: id est similis servanda.
Nam
sepe veritas
: nota, quod veritas indiget aminiculo verisimilitudinis, facta in narrando, id est fallacia; magis fallacitati non creditur, nisi verisimilitudinis pallio palietur.
De hiis rebus caute
: quia, ubi res facto non subest, sed tantummodo testimonium vel auctoritas, caute procedendum est.
Tabule
: apud Romanos in tabulis testamenta scribebantur.
Firma auctoritas
: ut est lictera sigillata sigillo autentico vel huiusmodi.
Adhuc
: id est usque huc.
Constare
: id est similis stare et concordare.
Cum ceteris Grecis scriptoribus
: id est traditoribus vel scriptoribus autenticis; suple: qui de suo scribunt, non de alieno, quemadmodum scriptores *** ab aliis inventa.
Nova
: nam ante Tullium nullus de insinuatione scripsit.
Ceteros
tam Grecos quam alios.
In tria te(m)pora
: id est tres considerationes, que te
m
pora et negotia requirunt, scilicet cum turpis causa est, cum defessi sunt auditores ab hiis qui mee dixerunt, cum fides facta est auditoribus per partem adversariam, ut dictum est superius.
Perspicuam
: id est claram.
Relictum
: id est relinquitur ad dicendum.
In quo
: reliquo scilicet; vocat autem "reliquum" confirmationem et confutationem in quibus
singulare
: id est singulariter et specialiter,
consummitur
: ita quod de oratoris officio. Extra partes inventionis, que sunt sex, relinquitur non consummatum, id est non co
m
pletum.
Oratoris
: id est advocati officium, quod in advocando consistit.
Industrie
: adverbialiter ponitur.
Utilitas
: nota: ubi maior utilitas, ibi minor industria debet adhyberi.
Causarum divisio
: hec est illa pars de qua superius erat dictum, in qua Tullius agit de tertia re quam debet habere orator, que dicitur causarum divisio. Et dividitur in duas partes, ut patet in lictera, quia primo debemus considerare quid conveniat, secundo quid in controversia reli<n>quatur. Primum notatur ibi:
Primum
perorata
; secundum ibi:
Quid in controversia
. Et illa pars dividitur, quia de utroque me
m
bro ponit exe
m
plum, ibi:
Interfectam
; secundo dicit quod, divisione facta, debemus distributione uti, quantum ad illud me
m
brum, quod in controversia remanet. Nam primo debemus enumeratione, secundo expositione <uti>. Et primo docet quomodo enumeratione utemur, ibi:
Enu meratione
; secundo quomodo expositione, ibi:
Expositio. Perorata:
id est perfecte orata sive dicta.
Aperire
: id est aperte exponere.
Conveniat
: id est pro nobis faciat.
Utilia
: nota, quod utilia dicuntur nobis convenientia.
Ab Horeste
: Agamenon fuit mari<tus> Clitemestre, quorum filius Horestes fuit. Clitemestra Agamenonem interfecit, in cuius mortis ultione Horestes Clitemestram matrem occidit, propria auctoritate.
Fecerimus
: id est postquam viderimus.
Quid conveniat
: id est quid sit planum ex confessione partium.
Quid in
controversia
: remaneat, distributione debemus uti: viso enim quid concedat Horestes reus, quid pars Clitemestre, ta
n
quam actrix, concedat. Horestes enim concedit, quod matrem intefecit, quia ipsa patrem interfecerat. Pars Clitemestre concedit, quod Agamenonem interfecit. Relinquitur in controversia: licueritne ei facere quod, scilicet Horestes, auctoritate sua matrem interficere potuerit.
Trium partium
: nota, quod advocatus sive concionator non debet dicere se dicturum, nisi de rebus duabus vel tribus, cuius redditur ratio triplex, prout in lictera patet, ibi:
Nam periculosum est
; secunda ibi:
Suspitionem
debere esse alienam ab advocato et a quolibet bono viro.
Meditationis
: vitiose.
Artificii
: scilicet artificiose co
m
positi vel subaudis: que fit per artificium.
Abrogat
: id est aufert.
Breviter
: brevitas est cum nisi necessarium nullum assummitur verbum et tamen brevitas est amica obscuritati. Oratius: "Brevis esse laboro obscurus fio".
Absolute
: absolutio est per quam omnia, que incidunt in causarum genera, de quibus dicendum est, amplectamur, prout hec legitur in veteri Ret
h
orica, ubi ponitur expositionis tertia conditio, que est paucitas, que servatur si genera ipsa rerum ponuntur neque permiste cum partibus i
m
plicantur. Que tertia conditio hic modo ponitur, quia satis sub aliis duobus me
m
bris contineri videtur.
Nunc ad confirmationem
et cetera: hec est illa pars principalis, de qua superius erat dictum, in qua Tullius agit de quarta et quinta parte orationis rethorice, scilicet confirmatione, confutatione, scilicet usque ad finem libri primi, sine quo nullus sciret confirmare vel confutare, nisi cognosceret constitutiones causarum diversas nec causas sciret tractare, nisi sciret rationem et confirmationem cause reperire, demum etiam et iudicationem. Idcirco in presenti parte usque ad finem libri quatuor facit: primo enim dat doctrinam de eorum constitutionibus; secundo docet quando questiones istas tractari conveniat, dicendo quomodo debeat ratio inveniri ex parte actoris, ibi:
Inventa
. *** Quarto quomodo debeat in iudicio reperiri, ibi:
Ex ratione
. Prima pars dividitur, quia primo facit transitum ad dicenda; secundo concludit quid sit necessarium ad confirmandum et confutandum cognoscere: scilicet cause constitutionem, bi:
Igitur
; tertio ponit divisionem constitutionum, ibi
Causarum
constitutiones
; quarto diffinit constitutiones *** septimo de legiptima, ibi:
Legitima
; ottavo de iuridiciali, ibi:
Iuridicialis
. Sex prime partes sint presentis lectionis, sed sexta pars dividitur, quia primo difinit coniecturalem constitutionem; secundo ponit exe
m
plum, ibi:
Ayax
; tertio recapitulat, ibi:
Hic coniectura
.
Tota spes
: nota: tota virtus victorie est in confirmatione et confutatione.
Adiuvimenta
: id est argumenta nostra causam nostram confirmando.
Contraria
: argumenta.
Dissolverimus
: adversarium nostrum confutando.
Absolute
: id est similiter.
Munus
: id est affectum vel salarium.
Oratorium
: id est advocati.
Confecerimus
: nota, advocatum esse confectorem, quasi apothecharium, qui quasi speciebus optimis dictum suum debeat conficere.
Utru(m)que
: scilicet confirmare et confutare.
Alii
: scilicet Greci.
Doctor noster
: nota: non adscribit sibi dictum suum, sed doctori suo Hermesti nec dicit 'meus', sed "
noster
", quia multorum discipulorum doctor fuit Hermestes.
Detrahere<t>
: idem affert minus dicendo.
Inventionem
: id est de hiis que Greci invenerunt.
Simpliciter
: id est sine plica.
Dupliciter et bipertito
: id est in duas partes et iterum in duas, ita quod Greci quatuor posuerunt; Hermestes vero in tres partes. Unde divisit constitutiones, sed iurisditiale<m> divisit in duas, scilicet in absolutam et assumptivam.
Deprecatio
: id est depulsio.
Insimulatione
: id est intentionem, quia auctor simulat amplius quam intendit.
De facto
: utrum res facta sit, de qua extat coniectura.
Ayax
: e quo
Ovidius XIII Methamorphoseos
: "Consedere duces et vulgi stante corona / surgit ad hos clipei dominus septe
m
plicis Ayax". Nota: hec fuit hystoria: Ayax, qui petiit sibi adiudicari arma fatata Achillis duplici ratione: et quia consanguineus eius erat et quia emulus virtutis eius et probitatis ta
n
quam melior miles exercitus, sed Ulixes per suam sapientiam et eloquentiam tantum dixit coram presidentibus exercitui, quod Ayax arma Achillis non habuit. Tamen Ayax, insania arreptus, intravit silvam, ubi erant oves Ulixis, et per insaniam occidit oves Ulixis, credens Ulixem et alios Grecos interficere. Sed rediens ad mentem, adeo erubuit et doluit, quod suo gladio se occidit. Quo mortuo Ulises, in silvam veniens et inveniens Ayacem gladio proprio interfectum, eduxit gladium de corpore Ayacis. Quem cum manu portaret, Teucer vel Theucrus frater Ayacis superveniens, credidit, quod Ulixes Ayacem interfecisset, propterea quod gladium cruentum Ayacis vidit in manu Ulixis et idcirco Ulixem ad penam capitis accusavit.
Resummit
: id est que retro fecerat per insaniam.
Gladio
: suo sive telo occisum a .sse ipso.
Corpore
: Ayacis.
Teucer
: frater Ayacis.
Fratrem
: id est Ayacem. Inimicum: id est Ulixem, quem dicebat inimicum fratris, quia arma Achillis procuravit sibi adiudicari.
Capitis
: id est ad penam capitis.
Arcessit
: id est accusavit.
Verum
: id est veritas.
Queritur
. +
Lecturam
+: id est pro coniectura.
Legiptima
: hec est illa pars in qua tractat de legiptima constitutione et dividitur, quia primo legiptimam constitutionem describit; secundo eam dividit, ibi:
Quod dividitur
; tertio me
m
bra per ordinem prosequitur, ibi:
Ex scripto
. Et illa tertia dividitur secundum quod continet sex me
m
bra, quia primo prosequitur primum me
m
brum, secundo secundum et sic de singulis. Sed ubi prosequitur primum, duo facit, quia primo describit illud, secundo ponit exe
m
plum, ibi:
Si sit lex
; tertio recapitulat, ibi:
Hec constitutio legiptima
Dicitur legiptima quasi legem timens vel legis tenorem continens.
In scripto
: quantum ad totum scriptum.
E scripto
: quantum ad partem scripti.
Sententiam
: id est intentionem sive mentem scripti.
Voluntas
: id est intentio.
Dissentire
: hoc est diversa sentire.
Omnia
: que habent in navi.
Scapham
: id est parvam navem.
Casu
: quia cessavit te
m
pestas.
Fortuitu
: quia fortuna maris, que varia est, navim portavit ad portum.
Incolumis
: id est illesa et incolumis, id est sine colo; sicut enim ille dicitur incolumis qui vadit sine colo vel baculo, et ita ista navis dicta est incolumis ad portum venisse, quia sine remis vel velo venit ad portum.
Possidet
: possidere se dicat secundum verba legis, quod tamen non est verum; secundum sententiam legis petitur et bene.
Cuius fuerat
: etiam (?) esse debet de iure, licet ea non possideat, sed egrotus; ideo petitor rem intentat contra eum egrotum qui possidet.
Ex contrariis legibus
: hec est illa pars que continet secundum membrum principale legittime constitutionis et dividitur in tres partes, quia primo describit illud membrum, secundo ponit exe
m
plum, tertio recapitulat. Partes iste patent per se in lictera.
E contrariis
: nota: nichil est contrarium realiter in iure canonico vel civili, licet alteri contrarium videatur superficialiter. Ex illa apparentia contrarietatis nascitur controversia.
Iubet
: nota, sanctiorem esse legem que vetat quam illa que permictit. Illa vero permictit, sicut fuit illa lex que permisit repudium et divortium in lege Moysi, que data fuit, ne interficerent uxores.
Vetat
: id est prohybet.
Repetundis
: actio de epetundis pecuniis est contra consules et offitiales Romanorum qui mictebantur ad aliquas provincias gubernandas, qui, si co
m
pleto regimine non reddebant debitos redditus et fructus rei publice vel si aliquid extorquebatur a subditis, finito officio actio repetundarum contra eos pro predictis pecuniis ***.
In contione
: id est in contione vel arengo.
Orationem
: id est vocem in contionando non habere.
Augurem
: augures dicebantur sacerdotes ydolorum, qui ab idolis responsa petebant.
Indemortui
: una dictio est; id est dicebatur indemortuus ille qui moriebatur ante finitum te
m
pus sui regiminis in consulatu. Alii dicunt, quod indemortui sunt due dictiones 'in' prepositio, 'demortuus' est alia.
Locum
: id est regimen talis consulis sic indemortui.
Nominavit
ex privilegio; quod facere poterat in quantum augur vel sacerdos, licet videretur hic facere ta
n
quam repetitorem (?) de pecuniis repetundis.
Ex ambigua
: hec est illa pars que continet trinum me
m
brum legittime constitutionis et dividitur in tres partes, quia primo describit illud, secundo exe
m
plificat, ibi:
Paterfamilias
; tertio recapitulat, ibi:
Constitutio ambigua
: Quid sit ambiguum dictum <est> supra, sed hinc exe
m
plificatur ambiguum, in amphybologia, non in equivocatione.
Paterfamilias
: qui potest in familiam et de familia ordinare.
T<estamento>
: verba sunt testatoris et forte, sicut creditur, verba fuerunt patris huius nostri Tullii.
Pondo
: indeclinabile est, id est pondere.
Dato
: i
m
perativi modi, futuri te
m
poris et tertie persone.
Que libet
: hic cadit amphybologia vel ambiguum, quia si "que libet" referatur ad Tullium, constat, quod dabit illa que volet Tullius.
Eius
: id est patris familias.
Celata
: id est pretiosa et bene laborata vel celata a Tullio, quia nolebat illa dare matri, sed alia triginta pondo vasorum argenteorum simpliciter laboratorum sine auro lapidibus vel sculpturis.
Magnifice
: faciendo petitionem et de vasis celatis.
Illi
: scilicet Terrentie.
Debere
: dicit et male, quia secundum verba testamenti Terrentia videtur habere ius petendi que volet, si Terentia inmediatius coniungatur verbo "volet" quam Tullius.
Diffinitum
: hec est pars in qua ponitur quartum me
m
brum constitutionis legittime; dividitur quemadmodum alie. Partes patent in lictera nomine, illud factum diffiniendo.
Causa
: id est causa (?).
Frumentaria
: de frumento dividendo militibus et popularibus.
Sed de simmisibus
: semisis est dimidia pars modii vel alterius mensure.
Trientibus
: triens est tertia pars mensure.
Cepio
: Romanorum clarissimus.
Questor
: habens officium congregandi annonam pro turba, pro populo et militibus et ideo urbanus questor dictus, quia alius peregrinorum erat.
Docuit
: id est denuntiavit senatui.
Errarium
: id est fiscum rei publice.
Cepit
: non obstante prohybitione senatus.
Conlege
: id est Lucii Saturnini in eodem officio.
Intercedere
: id est impedire rogando Lucium, ut senatui obediret ille Lucius.
Nichilominus
: id est non obstante prohybitione senatus et intercessionibus collegarum.
Cestella
: id est capsa vel scripneum in quo lex erat reposita cum monumentis id est cartis.
Illum
: Lucium.
Viris bonis
nota, quod <qui> vult facere impetum pro re publica debet cum bonis, non cum assasinis, latrunculis vel suspectis id facere.
Pontes
: id est scalas vel gradus, ubi debebat illa lex promulgari. Nota, quod promulgare est de novo aliquid invenire.
Cistelle
: vel <pro> singulari ponitur hic plurale, vel forte erant plures cistelle, quarum una continebat legem semissium, altera legem trientum.
Quo
: id est quomodo (?).
Serius
: id est non.
Feratur
: promulgetur lex illa.
Arcessitur
: id est accusatur, a Lucio suple.
Maiestatis
: quasi leserit mayestatem, offendendo rem publicam per quam mayestas subsistit.
Quid sit
: quo viso, clarum erit an Scepio (sic) leserit magestatem an Lucius.
Ex translatione
: hec est illa pars in qua ponitur quintum membrum constitutionis legittime, que dividitur, quia <primo> ponuntur tres modi translationis; secundo ponitur quomodo nos et Greci differenter utimur translatione, <ibi>:
<H>ac parte
; tertio ostendit exe<m>plum huius translationis, ibi:
Si quis
; quarto datur documentum scripturale huius constitutionis, ibi:
Hec petitio
. Nota, quod etiam translatio fit aliis modis qui ponuntur in veteri Rethorica, scilicet ratione legis, ratione criminis, pene et loci, sed inde accusatione, crimine et persona in iudicio legitur etiam locum aprehendi. Nam qui accusat crimen i
m
ponit et petit puniri accusatum; iudex vero locum et legem co
m
prehendit.
In
iudicio
: id est ante iudices.
Iure civili
: id est ante pretorem, qui iuri civili preceperat vel preerat. Nam pretoris vox erat ius et poterat condere iura seu leges et pretor erat ille qui reddebat iura populo, de quo sepe fit mentio in iure civili, unde pretor ait: "Servabo pacta in bona fide facta et non in fraude"INCIPIT cronica de civitate Ianua. Evangelica eruditione instruimur ne talentum intelligentie nobis a Deo creditum sub torpore vel otio abscondamus, sed ad mensam sacre Scripture illud ponentes, lucrum multiplicati fenoris Domino reportemus. siquidem Dominus talenta sua multiplicantes remunerat, servum vero ab opere torpentem dampnat. quamvis igitur, Domino volente vel saltem ipso permittente, de secreto claustri reducti simus ad publicum palatij, non debemus tamen publicis actibus semper intendere, nec nos causis forensibus iugiter inmiscere; nec enim convenit rebus semper incombere perituris, sed illa potius agere in terris quorum fructus perseveret in celis, dicente Domino: "Operamini non cibum qui perit, sed qui permanet in vitam eternam". expedit igitur interdum ad quietem mentis recurrere et quam dulcis sit Dominus occulo mentis videre. nonnunquam etiam utile est aliqua scripto mandare, que ad instructionem legentium et ad hedificationem perveniant auditorum. cogitantes igitur et sedula meditatione volventes quod multe civitates in Ytalia sunt de quibus antiqui ystoriographi magnam faciunt mentionem, mirati sumus quod de civitate Ianuensi tam inclita, tam nobili, tam potenti, satis modica ab ipsis inveniuntur expressa. causam huius esse credimus, quia civitas Ianuensis, licet sit modo potens et maxima, ab antiquo fuit satis parva et modica. ystoriographi autem, qui ab antiquo scripserunt, non curarunt de castris vel parvis terris magnam [facere] mentionem, sed tan tum civitates magnas et famosas describere sunt conati. nos igitur ystorias communis Ianue legentes, et diversas cronicas revolventes nec non et aliquorum auctorum dicta scrutantes, de civitate Ianue invenimus aliqua, que presenti stillo iudicavimus adnotanda. in quibus quidem civitatis Ianue auctor et tempus exprimitur, ratio nominis exponitur et multa utilia explicantur. et quoniam mentionem fecimus de regimine quo regitur et gubernatur Ianua, ideo de regimine et rectoribus quedam posuimus generalia documenta, ubi etiam quedam generalis exortatio ponitur, per quam cives utiliter instruuntur. in fine autem huius operis nomina et tempora episcoporum et archiepiscoporum posuimus, qui in civitate Ianue usque ad nostra tempora prefuerunt. et ut quilibet quod voluerit facilius invenire possit, presentem cronicam in partes .XII. et capitula plura duximus distinguendam. capitula prime partis. Prima pars continet a quo civitas Ianue fuit hedificata et constructa, et ista pars habet .IIIIor. capitula. in primo capitulo ostenditur qui fuerunt primi fundatores et hedificatores civitatum. in secundo capitulo dicitur quod Ianus, primus rex Ytalie, Ianuam construxit et hedificavit. in tertio capitulo dicitur quod Ianus, civis Troie, ipsam iam hedificatam ampliavit et melioravit. in .IIIIo. capitulo dicitur quod Ianus, qui erat deus et simulacrum Romanorum, olim in Ianua colebatur. capitula secunde partis. Secunda pars continet tempus et antiquitatem constructionis Ianue, et ista pars habet tria capitula. in primo capitulo ponitur tempus in quo fuit constructa. in secundo ponitur tempus in quo fuit ampliata. in tertio ponitur quod fuit a Carthaginensibus sive Affricanis destructa, sed a Romanis rehedificata, et quo tempore fuit hoc. [capitula tertie partis]. tertia pars continet quare tali nomine fuit insignita. et ista pars habet. .IIIIor. capitula. in primo capitulo ponitur opinio illorum, qui dicunt quod vocata est Ianua tam a Iano rege Ytalie, qui ipsam edificavit, quam a Iano cive Troie, qui ipsam ampliavit. in secundo capitulo ponitur opinio illorum, qui dicunt quod vocata est Ianua a Iano, simulacro Romanorum, quod antiquitus in Ianua colebatur. in tertio capitulo ponitur opinio illorum, qui dicunt quod vocata [est] Ianua, ex eo quod est porta et introitus in Lombardiam. in quarto capitulo ponitur ratio quare fere in omnibus libris antiquis Genua vocatur. [capitula quarte partis]. quarta pars continet quo tempore civitas Ianue ad fidem Christi fuit conversa. et ista pars habet tria capitula. in primo capitulo ostenditur quod totus mundus ydolatrie serviebat. in secundo capitulo ostenditur quod Ianua fuit prima vel una de prioribus civitatibus Ytalie, que ad fidem Christi fuit conversa. in tertio capitulo ostenditur illud idem per rationem. capitula quinte partis. Quinta pars continet statum triplicem, quem secundum varieatem temporis habuit civitas Ianue. et ista pars habet tria capitula. in primo capitulo agitur qualis et quanta fuit in statu sue inchoationis. in secundo qualis et quanta fuit in statu sue progressionis. in tertio quanta et qualis fuit et est in statu sue perfectionis. capitula sexte partis. Sexta pars continet et tractat de seculari regimine civitatis Ianue. et ista pars habet tria capitula. in primo capitulo dicitur quod civitas Ianuensis fuit diverso regimine gubernata. in secundo dicitur quod tutius est regi ab uno quam a multis, nisi ipsi multi sint in bono uniti. in tertio ponitur periculum quod provenit ex regimine malo, et utilitas que provenit ex regimine bono. capitula septime partis. Septima pars continet quales debent esse rectores civitatum. et hec pars habet .IIII.or capitula. in primo capitulo ponitur quod ipsi rectores debent esse potentes et magnanimes, ut sine timore iudicent. in secundo quod debent esse Deum timentes. in tertio quod debent habere omnem veritatem. in .IIIIo. quod debent odire omnem avaritiam et cupiditatem. capitula .VIIIe. partis. Octava pars continet quales debent esse ipsi cives et habitatores civitatum. et ista pars habet tria capitula. in primo capitulo ostenditur quod ipsi cives debent esse in consulendo discreti et maturi. in secundo quod non debent esse vitiis subiecti, sed in virtutibus exercitati. in tertio quod debent rei publice esse çelatores maximi. capitula .VIIIIe. partis. [Nona pars continet de re familiari et domestica. et ista pars habet sex capitula. in primo capitulo ponitur qualis uxor sit ducenda et qualiter cognosci poterit que sit bona vel non. in secundo qualiter sit custodienda. in tercio qualiter ambo se mutuo debent diligere. in quarto quod debent pacifice habitare. in quinto qualiter parentes debent se habere ad filios et filii ad parentes. in sexto qualiter domini debent se habere ad famulos sive servos et servi ad dominos. capitula decime partis]. Decima pars continet et tractat de spirituali regimine Ianue civitatis. et ista pars habet duo capitula. in primo capitulo ostenditur quando fuit episcopali honore decorata. in secundo capitulo ostenditur quando fuit archiepiscopali dignitate sublimata. capitula .XIe. partis. Undecima pars continet tempora, nomina et ordines omnium episcoporum, qui in civitate Ianue fuisse leguntur. et ista pars tot habet capitula, quot ibi ponuntur episcoporum nomina. capitula .XIIe. partis. Duodecima pars continet tempora, nomina et ordines omnium archiepiscoporum, qui in civitate Ianue usque ad nostra tempora prefuerunt. et ista pars tot habet capitula quot ibi nomina archiepiscoporum ponuntur. Istis premissis et prelibatis, tota istius cronice continentia patens est et manifesta. dicitur autem cronica a
cronicon
grece, quod latine dicitur
tempus
. unde cronica vocatur liber in quo acta diversorum temporum continentur. capitula prime partis. Prima igitur pars, ut dictum est supra, continet a quo civitas Ianue fuit edificata et constructa. et ista pars continet .IIIIor. capitula. in primo capitulo ostenditur qui fuerunt primi fundatores et edificatores civitatum. in secundo capitulo dicitur quod Ianus, primus rex Ytalie, Ianuam construxit et edificavit. in tertio capitulo dicitur quod Ianus, civis Troie, iam edificatam ampliavit et melioravit. in .IIIIo. capitulo dicitur quod Ianus, qui erat deus Romanorum, olim Ianue colebatur. incipit cronica de civitate Ianue, quam compilavit venerabilis pater dominus frater Iacobus de ordine Predicatorum Ianuensis archiepiscopus. qui fuerunt primi fundatores civitatum. [capitulum primum]. DEUS, qui de nichilo cuncta creavit, cotidie novas civitates construit ministerio hominum, et constructas custodit ministerio spiritum supernorum. nam personas singulares custodit ministerio angelorum. civitates et loca singula custodit ministerio archangelorum. regna et provincias custodit ministerio principatuum, iuxta verbum prophete dicentis: "Nisi Dominus custodierit civitatem, frustra vigilat qui custodit eam. nisi Dominus edificaverit domum, in vanum laboraverunt qui edificant eam". habet igitur civitas quelibet duplicem constructorem: unum principalem, scilicet ipsum Deum; alium secundarium scilicet aliquem hominem terrenum. primus autem homo, qui ante diluvium civitatem construxit, fuit Caym filius Ade, qui civitatem quandam edificavit, quam a nomine filij sui Enoch appellavit, sicut in Genesi habetur. ex quo manifeste patet quod iam multi erant homines super terram, quamvis eorum generatio non legatur. alias autem non potuisset Caym civitatem edificare, nisi multi fuissent qui eum adiuvissent et qui civitatem inhabitassent. iste enim Caym de rapinis hominum divitias congregabat et filios suos rapere docebat. iste Caym ex invidia fratrem suum occidit, cuius mortem Adam, pater eius, per .C. annos flevisse legitur. et quoniam Caym omnibus erat odiosus, quia fratrem suum malitiose occiderat, tum quia rapinas exercebat, et ideo, ut esset securus, civitatem construxit et muris ipsam vallavit. post diluvium autem primus, qui civitatem edifficavit fuit Nemroth pronepos Noe, qui fuit gigas. .C. cubitos in longitudine habens, sicut dicitur in Ystoria Scolastica. iste post diluvium cepit primus velle hominibus dominari. iste docebat filios suos ne Deum colerent, sed ignem adorarent, dicens felicitatem hominum non provenire ex Deo, sed homo potest eam acquirere propria virtute. iste primo edificavit Babiloniam et ibi cepit regnare. iste consuluit illis de genere suo ut turrem altissimam usque ad celum edificarent, ut sic ab omni diluvio securi essent. sed Deus, cum tunc esset una lingua, eorum linguas confudit et in .LXXXII. linguas divisit et ideo, cum se mutuo non intelligerent, hedificationem illius turris penitus dimiserunt. omnes enim homines prius loquebantur una lingua Ade, que fuit lingua hebraica, et istam linguam tenuit Habraam, Ysaac et Iacob et ceteri qui de sua stirpe geniti sunt, scilicet populus Iudeorum; et sicut fuit prima lingua, ita erit ultima, secundum enim dictum Apostoli: "Post Iudicium omnes lingue cessabunt". dicit tamen sanctus Ysidorus quod post Iudicium cessabunt omnes lingue, sola hebrayca remanebit, ut sicut prima, ita remaneat ultima. unde etiam quidam dicunt quod ista lingua est homini naturalis, quia Adam in sua creatione eam accepit. et ideo dicunt quod si aliquis infans in aliquo loco nutriretur, ubi nullos loquentes audiret, ille, cum crevisset, lingua hebraica loqueretur. sed illud fabulosum est, quia talis puer nulla lingua loqueretur, ex eo quod loqui aliqua lingua non est a natura, sed ab humana arte. per processum autem temporis, hedificata Babilonia, plures alii civitates construxerunt, sicut Ninus, qui construxit Ninivem, et plures alii post ipsum. plures tamen de ipsis ad Ytaliam navigando venerunt et ibi civitates quam plurimas construxerunt, de quorum numero fuit Ianus. sed notandum est quod tres fuisse Iani dicuntur. primus est Ianus, qui de partibus Orientis in Ytaliam venit et ibi primo regnavit. secundus est quidam princeps, qui fuit civis Troie, qui post destrutionem Troie ad Ytaliam venit. tertius est rex Epyrotarum, qui Romam venit et post mortem suam Romani ipsum deificaverunt et tanquam deum coluerunt. de hiis tribus Ianis per ordinem breviter ystorias prosequamur. quod Ianus, primus rex Ytalie, Ianuam edificavit. [capitulum secundum]. Primus igitur Ianus fuit quidam princeps, qui de partibus Orientis ad Ytaliam venit. siquidem in orientali plaga post diluvium, hominibus multiplicatis et civitatibus edificatis, multi de ipsis in Ytaliam venerunt, inter quos .III. principes advenisse dicuntur. primus fuit Nemroth, secundus fuit Ianus, .III. fuit Saturnus. Nemroth quidem fuit pronepos Noe. quia Noe genuit Cham, Cham genuit Chus, Chus genuit Nemroth, sicut dicitur in libro Genesis. iste autem Nemroth erat valde cupidus et avidus ad dominandum. et ideo dixit filiis suis ut in Ytaliam pergerent et ipsam in dominium possiderent. quapropter filij eius et plures alij cum ratibus et navibus in Ytaliam advenerunt, et sicut in quadam cronica legitur, quandam civitatem ibi edificaverunt, quam Ravenam vocaverunt. in ipso autem nomine civitatis tres sillabas posuerunt, quarum quelibet pro una dictione supponit. prima enim sillaba, scilicet "Ra", supponit "pro ratibus". secunda, scilicet "Ve", supponit "pro venerunt". ultima, scilicet "Na", supponit "pro navibus". tanquam si dicatur: Illi, qui hanc civitatem, que dicitur Ravena, edificaverunt, cum ratibus et navibus venerunt. alius princeps, qui de Oriente in Ytaliam venit, fuit Ianus, qui tempore Moysi venit in Ytaliam et ibi primus omnium regnavit, quamvis alique ystorie dicere videantur quod iste Ianus regnaverit tempore Habrae. tandem ad partes nostras accedens, Ianuensem civitatem construxit, quam de suo nomine Ianiculam appellavit. istud manifeste ostendit Solinus in libro De Mirabilibus Mundi, ubi sic dicit: "Quis ignorat vel dictam vel conditam a Iano Ianiculam, a Saturno Saturniam?". ecce quia Solinus non tantum hoc aserit, sed etiam dicit quod nullus debet hoc ignorare quin Ianus Ianiculam construxerit et quin a suo nomine eam appellaverit. vocavit autem non Ianuam, sed Ianiculam in diminuto propter eius parvitatem, sicut enim Roma a principio sue constructionis, quando adhuc erat parva, vocabatur Romula; postquam autem crevit, dicta est Roma. sic civitas nostra a principio sue edificationis fuit multum parva et vocabatur Ianicula; postquam autem crevit, dicta est Ianua. et [si] forte aliqui vellent dicere quod Solinus loquitur de quadam alia Ianicula, quam edificavit Ianus rex Ytalie, et non de nostra, istud stare non potest, quia in tota Ytalia nulla alia civitas sive terra reperitur, que Ianua vel Ianicula nominetur, et ideo oportet ut de nostra terra intelligatur. verum est tamen quod Rome fuit quoddam templum, quod vocabatur Ianiculum, quod Romani in honorem Iani, dei ipsorum, edificaverunt, sicut dicit sanctus Ysidorus et sicut dicetur infra. si igitur aliqui vellent dicere quod istud Ianiculum sit illa Ianicula, de qua dicit Solinus, quam Ianus, rex Ytalie, edificavit, istud stare non potest. quia Ianus, rex Ytalie, per annos .DC. et amplius fuit antequam Roma edificaretur, sicut ex cronicis manifeste habetur, et ideo impossibile est quod ipsum templum edificare potuerit. preterea non dicit Solinus quod Ianus Ianiculum edificaverit, sed Ianiculam. Ianiculum supponit pro templo, Ianicula vero supponit pro civitate. tertius princeps, qui venit de partibus Orientis fuit Saturnus. iste Saturnus primus regnavit in Creta ed in alijs insulis circumadiacentibus. et habuit .III. filios, scilicet Iovem, Neptunum et Plutonem. divisit autem filiis suis regnum, ita quod Iovi dedit montem Olimpum et circumadiacentem regionem. unde post mortem deus Olimpi vocatus est. alteri filio, scilicet Neptuno, dedit loca maritima. unde post mortem appellatus est deus aquarum. tertio filio, scilicet Plutoni, dedit omnia loca silvarum. unde post mortem appellatus est deus inferni primus autem filius, scilicet Iupiter, timens ne Saturnus, pater eius, alios filios generaret, eunuchum fecit; postmodum autem ipsum occidere procurabat. quapropter Saturnus, inde fugiens, in Ytaliam venit et in partibus Tuscie apud Subtrium latuit. unde et pars [illa] Ytalie Latium a latendo nomen accepit. tandem Saturnus post mortem Iani in Ytalia regnavit. iste Saturnus primo docuit homines illos domos edificare, terras colere, vineas plantare. unde et de Gretia semina furmenti fecit portari et vites afferri. prius enim homines in criptis et casellis de frondibus factis habitabant, et more bestiarum glandes et radices edebant. iste Saturnus monetam, naves, vela et clipeos fieri primo docuit in Ytalia. quapropter post mortem suam Gentiles eum deum suum fecerunt. et ipsi tanquam deo cultus divinos exibuerunt. quod Ianus, civis Troie, Ianuam ampliavit. [capitulum tertium]. Secundus Ianus fuit quidam civis troieanus, qui post destructionem Troie in Ytaliam venit. sicut enim dicunt ystorie antique et ipsi etiam poete testantur, fuit quidam vir in Troia, nomine Paris, qui fuit filius Priami, regis Troie. quem cum Ecuba mater eius in utero haberet, vidit per sompnium quod de utero suo flama exibat, que totam Troiam incendebat. quod cum illa pontifici templi indicasset, ille respondit quod de ea filius nasceretur per quem Troia destrueretur. cum ergo natus fuisset, parentes eius nimium formidantes, miserunt in silvam ipsum puerum cum pastoribus educandum. qui cum crevisset, erat iuvenis valde ingeniosus, ita quod omnes suos coetaneos in omnibus ludis vincebat. illo autem tempore Peleus, pater Achillis, Tetidem duxit uxorem, sicut narrat Ovidius. ad cuius nuptias invitavit Iovem, Neptunum, Appolinem et Mercurium, quos deos vocabant et tres puellas formosissimas, scilicet Iunonem, Paladem et Venerern, quas deas appellabant. deam autem litis et discordie invitare noluit. illa autem indignata, pomum aureum fecit, in quo scripsit: "Pulcriori detur". et illud pomum proiecit in earum medium. quelibet autem illarum attribuere sibi volebat. Iupiter autem consuluit ut ad Paridem sapientem, qui erat cum pastoribus, pergerent, et ipse inter eas iustum iudicium iudicaret. cum ergo venissent, Iuno, que fuerat filia Saturni, promisit Paridi quod, si pro ea iudicaret, regnum Cretense sibi daret. Pallas, que erat dea sapientie, promisit sibi dare magnam sapientiam. Venus, que erat dea amoris, promisit sibi dare Helenam, pulcerimam feminam, Menelay uxorem et sponsam. tunc Paris pro Venere dedit sententiam. post hoc autem dictus Paris, volens Helenam sibi promissam acquirere, ivit in Gretiam, et supradictam Helenam rapuit et Troiam deduxit. erat autem dicta Helena uxor Menelay, regis Lacedemoniorum, propter quod tota Grecia commota est et contra Troiam universaliter conspiravit. congregantes igitur se Greci, .M.CC. naves armaverunt et Troiam potenter obsederunt, et per .X. annos in eius obsidione manserunt. verum cum dicta Helena Troiam fuisset deducta, philosophi, qui erant ibidem, ad ipsam videndam perrexerunt. cum ergo tantam eius pulcritudinem conspexissent, facies suas cum clamidibus cooperierunt, dicentes: "Fugiamus, fugiamus". sciebant enim quod pulcritudo visa provocat ad illicita. sciebant enim quod temptatio luxurie melius vincitur fugiendo, quam resistendo. quamvis enim milites hostes vincant resistendo. sunt tamen quidam milites, qui dicuntur Parthi, qui hostes suos vincunt fugiendo. sunt enim peritissimi in arte sagittandi. quando ergo hostes suos fugiunt, ad eos se vertunt et in eos sagittas emittunt, et sic iaciendo fugiunt et fugiendo iaciunt et sic victores existunt. eodem modo tenptationes ceterorum peccatorum vincuntur resistendo, iuxta illud quod beatus Iacobus dicit: "Resistite dyabolo, et fugiet a vobis". tentatio autem luxurie melius vincitur fugiendo, iuxta illud quod Apostolus ait: "Fugite fornicationem". Greci igitur Troiam, civitatem famosissimam et potentissimam, manu valida obsederunt, et obsessam ceperunt, et captam funditus destruxerunt. unde Greci ob gloriam sue victorie annos suos ex tunc a captione Troie annotare ceperunt. sicut enim Iudei annos suos annotant a liberatione egiptiaca sive a lege data. et Romani annotabant ab Urbe condita. et Christiani annotant ab incarnatione Dominica. sic et Greci annotabant a capta Troia. destructa igitur Troia, multi evaserunt, qui ad diversas mundi partes profecti sunt. inter ceteros autem exierunt inde tres magnates, scilicet Anthenor, Eneas et Ianus, qui ad Ytaliam navigando venerunt ut ibi proprias quererent masiones. inter se tamen taliter diviserunt, quod Anthenor ad partes Venetiarum navigando perrexit; Eneas ad partes Tuscie pervenit; Ianus autem ad partes nostras accessit navigando. Anthenor igitur, cum ad partes Venetiarum venisset et loca paludosa reperisset, non sibi placuit habitare ibidem, sed per quendam fluvium, qui vocatur Brenta, navigans infra terram, quandam gratam planiciem invenit, et ibi mansionem suam habitare deliberans, quandam civitatem ibi construxit, quam Paduam appellavit. unde et in civitate Paduana eius sepulcrum conspicitur, ubi eciam taliter inscriptum habetur: "Hic iacet Anthenor, Paduane conditor urbis. proditor ipse fuit hiique secuntur eum". secundus, qui de Troia exivit, fuit Eneas. istum autem Eneam genuit Achises de Venere, quam in silva cognovit. exierunt igitur de Troia Eneas et Achises, pater eius, et Ascanius, filius suus, et habuerunt naves .XX. . cumque [venissent] in Siciliam, pater eius ibi defunctus est, apparuitque sibi vir in sompnis, dicens: "Noli timere, sed vade in Italiam, quia regnum ibi tibi debetur. et hoc tibi signum. cum illuc perveneris, invenies sub arbore illice porcam albam .XXX. porcellos albos habentem". cum igitur Eneas illuc venisset et porcellos illos albos invenisset, illic per filium civitatem edificavit. tunc autem in Ytalia regnabat Turnus, qui quidem Turnus acceperat in uxorem filiam Latini, qui ibi regnaverat ante eum. ipse enim Latinus linguam latinam correxit et de nomine suo latinam vocari instituit. huius mater, nomine Carmentis, latinas literas invenit; prius Latini grecis literis utebantur. Eneas igitur Turno, regi Ytalie, bellum indixit et eum in omnibus superavit. ipsoque interfecto, uxorem suam, que fuerat Latini filia, in uxorem accepit. filius quoque Enee, ut dictum est, civitatem Albanam edificavit et ex tunc omnes reges de stirpe Enee progeniti dicti [sunt] reges Albani. postmodum dicti sunt reges Silvi a quodam rege, qui in silvis dicitur fuisse natus. postmodum autem vocati reges Romani a Romulo, qui urbem edificavit. tertius, qui de Troia exivit, fuit Ianus, qui dum ad partes Ianuenses accederet navigando, prosperum ventum semper habuit et semper prospere navigavit. sed cum venisset ad quendam locum, qui dicitur Albarium, ventus omnino cessavit, et albasia maxima facta fuit. ideo locus ille Albarium ab albasia nomen accepit. per hoc Ianus intellexit quod Deus vult ut de partibus illis non recedat, sed sibi mansionem suam faciat. cum ergo paululum ulterius processisset, situm terre considerans diligenter, multum sibi placuit, et ideo vela deponenda mandavit. propter hoc locus ille dictus est Calvignanum, ex eo quod ibi calavit Ianus. ad terram igitur aplicuit et in loco, qui dicitur Sarçanum, gaudens et letus et saltans, in terram descendit. ideo locus ille dictus est Sarçanum, quasi Saltus Iani. invenit igitur Ianus Ianiculam valde parvam et ideo, volens ipsam ampliare et augumentare, castrum hedificavit in loco, qui nunc dicitur Castellum. fecit quoque turres et fortilitias in loco ubi nunc est palatium archiepiscopale, et muris fortissimis omnia communivit. postmodum autem multi habitatores hinc inde venerunt et circumquaque domos edificaverunt, et paulatim crescere cepit Ianicula. istud autem quod diximus de isto Iano, cive Troie, scimus tantum per famam publicam et antiquam. nos enim filii didicimus a patribus nostris, et patres nostri a suis patribus ista similiter didicerunt; et sic generatio hec omnia nota fecit generationi et natio nationi, ut possimus dicere cum Propheta: "Quanta mandavit [Dominus] patribus nostris nota facere ea filiis suis, ut cognoscat generatio altera; filii, qui nascentur, exurgent et narrabunt filiis suis". Moyses etiam dicit: "Interroga patrem tuum, et annuntiabit tibi; maiores tuos, et dicent tibi". ista igitur, etsi non inveniantur in aliqua antiqua ystoria, inveniuntur vera esse ex fama publica et antiqua. ubi deest auctoritas, suplet fame celebritas; fama, que non [habet] ortum a levibus, sed a gravibus, que non est particularis sed generalis, que non est nova sed antiqua, talis in quantum fama non solum inducit presumptionem, non solum facit probabilitatem, sed etiam inducit et facit probationem. quod Ianus deus et ydolum Romanorum antiquitus in Ianua colebatur. [capitulum quartum]. Tertius Ianus fuit quidam quem Romani pro deo colebant, quem et Ianuenses olim, dum essent pagani et gentiles similiter coluerunt. quis autem fuerit iste Ianus,vel unde venerit, vel qualiter Romani eum pro deo coluerunt, sanctus Ysidorus hoc ostendit in libro De Astris. dicit enim quod quidam, nomine Ianus, fuit rex Epirotarum, qui cum esset odiosus omnibus, de regno et terra sua cum iniuria est eiectus. qui, cum venisset Romam, invenit ipsam a barbaris multis obsessam. dixitque Romanis quod, si post mortem suam vellent ipsum pro deo colere, urbem ab obsidione hostium liberaret. quibus promittendibus, fecit sibi linteamina .XI. portari et ea in ceram liquefactam inmergi, et postea oleo perungi et in aqua pingui involvi. quibus peractis, precepit ut illa .XI. linteamina sic parata circa eum involverent et duos gladios ignitos in manibus sibi darent. postmodum ipsum sic involutum super murum civitatis elevarent et ignem sibi supponerent. cum vero ipse fortissime ad hostes clamaret se esse deum et gladios igneos contra hostes vibraret, tunc Romani armati cum clamore maximo in hostes impetum facerent et sic victoriam obtinerent. cum igitur ista omnia fuissent completa, videntes hostes ignem tam validum super murum elevari et de igne voces humanas emitti et gladios ignitos vibrari, et audientes ipsum se deum esse protestari, in tantum sunt territi et tremefacti, quod in fugam protinus sunt conversi. sciebant enim quod alique gentes ignem pro deo colebant. noverant insuper quod Romani omnium gentium deos habebant. et videntes illum ignem sic terribilem et loquentem, putaverunt esse deum ignis, qui pro Romanis pugnaret. Romani igitur, hostes fugientes insecuti, multos occiderunt et magnam victoriam habuerunt. ille autem Ianus penitus fuit extinctus et conbustus. deinde subdit Ysidorus quod Romani, volentes promissionem servare illi Iano, quoddam templum maximum cum .C. portis ad honorem populi edificaverunt et ipsum templum Ianiculum vocaverunt. deinde quandam statuam maximam eneam fabricaverunt, facies duas habentem, unam ante et aliam retro, ita quod viri ad unam faciem et mulieres ad aliam adorabant. mensem quoque ianuarium illi deo Iano consecraverunt, depingentes illum mensem cum duabus similiter faciebus, quarum una est ante, cum qua respicit tempus futurum, alia est retro, cum qua respicit tempus preteritum. Ianuenses igitur, cum essent tunc Romanis subiecti, volentes Romanis placere et eorum favorem habere, ipsum Ianum, qui erat Romanorum deus, sibi deum fecerunt et ipsum multo tempore coluerunt. sicut Ugo in libro Derivationum aperte testatur, fecerunt igitur Ianuenses magnam statuam eneam ipsius Iani, duas facies protendentem, ad unam quarum adorabant viri, ad aliam mulieres. demon quoque statuam intrabat et per ipsam statuam interrogantibus sepe responsa dabat. capitula .II.e partis. Sequitur secunda pars, in qua agitur de tempore constructionis civitatis Ianue. et ista pars habet tria capitula. in primo capitulo ostenditur quo tempore fuit condita. in secundo capitulo ponitur tempus quo fuit ampliata. in tertio capitulo ostenditur quod Ianua fuit a Carthaginensibus sive Affricanis desctructa, sed a Romanis reparata, et quo tempore fuit hoc. quo tempore Ianua fuit constructa. [capitulum primum]. Quoniam multi tempus constructionis civitatis Ianue et eius antiquitatem ignorare noscuntur, ideo necessarium iudicamus tempus sue constructionis ostendere et eius antiquitatem, in quantum invenire potuimus, demonstrare. fuit enim edificata per annos .DCCC. antequam Roma edificaretur. fuit iterum edificata per annos mille .D.XL.VI. antequam Christus in mundo nasceretur. fuit etiam edificata in tertia mundi etate. sed parum valet ista dicere, nisi possimus ista, que dicimus, cumprobare. constat enim per superiora ex verbis Solini in libro De Mirabilibus Mundi quod Ianus, primus rex Ytalie, nostram Ianiculam edificavit. constat etiam per cronicas autenticas quod supradictus Ianus regnabat tempore Moysi, eo scilicet tempore quo Moyses ducatum populi Dei in deserto tenebat, quamvis alique cronice dicant quod iste Ianus regnabat tempore Habrae. constat autem per omnes cronicas autenticas quod Roma edificata fuit tempore Acham, regis Iudeorum. si igitur tempora computamus, inveniemus per cronicas quod a Moyse usque ad Acham fluxerunt anni .D.CCC.VII.. si ergo tempore Moysi regnabat Ianus, ut dicunt cronice, et iste [edificavit] Ianiculam, ut dicit Solinus, et tempore Achaç, regis Iudeorum, edificata est Roma ut dicunt cronice, inveniemus quod per annos .D.CC.VII. edificata [fuit] Ianua ante Romam, tot enim [anni] fluxerunt a Moyse usque ad Acham. rursum, si computamus tempora a Moyse, sub quo edificata fuit Ianua, usque ad adventum Christi, invenimus fluxisse annos .M.D.XL.VI.. istam autem computationem facimus secundum assignationem beati Ieronimi, qui minorem numerum est secutus. Beda enim et Metodius martir maiorem numerum ponunt et plures annos fluxisse dicunt. ex ista ergo verissima et infallibili computatione manifeste habetur quod a prima edificatione civitatis Ianue usque ad presens tempus, in quo currunt anni Domini .M.CC.LXXXXV. fluxerunt anni .M.M.D.CCC.XLI. . fuit etiam Ianua edificata in tertia etate mundi. distingunt enim sancti doctores .VI. mundi etates. prima fuit ab Adam usque ad Noe, et ista etas secundum computationem Bede et Eusebii habuit annos duo .M.CC.XLII.. secunda etas fuit a Noe usque ad Abraam, et ista etas secundum computationem supradictorum Bede et Eusebii habuit annos .D.CCCC.XLII. . tertia etas fuit ab Habraam usque ad David, et ista etas habuit [annos] .D.CCCC.XL. et in ista .IIIa. etate fuit Moyses. quarta etas fuit a David usque ad transmutationem populi Iudeorum in Babillonem, et ista etas habuit annos .CCCC.LXXXV. quinta etas fuit a transmigratione Babillonis usque ad adventum Domini, et ista etas habuit annos .D.XC. . et sic a principio mundi usque ad adventum Christi fluxerunt anni quinque milia .CIC. , et istum numerum communiter tenet Ecclesia. sexta etas est ab adventu Christi usque ad finem mundi, et ista etas iam habet annos .M.CC.LXXXXV. quot autem annos sit habitura ulterius novit solus Deus. si igitur Ianua edificata fuit tempore Moysi et ipse Moyses fuit in tertia mundi etate, manifestum est quod Ianua in tertia edificata fuit. quo tempore Ianua fuit ampliata. [capitulum secundum]. Quo autem tempore Ianua fuit ampliata de facili scire possumus, si ea que supra dicta sunt ad memoriam revocemus. diximus enim supra quod, destructa Troia, .III. magnates inde exierunt, qui ad Ytaliam venerunt, scilicet Anthenor, qui civitatem Paduanam fecit, Eneas, qui civitatem Albanam construxit, et Ianus qui civitatem Ianue, adhuc parvam et modicam, ampliavit. secundum hoc igitur eo tempore, quo fuit destructio Troie, fuit facta per Ianum ampliatio et augmentatio Ianue. per cronicas autem habemus quod tempore Sansonis, viri fortissimi, destructa fuit Troia, et ideo tunc temporis fuit Ianua ampliata si igitur secundum cronicas tempora computamus, inveniemus quod a Sansone usque ad edificationem Rome fluxerunt anni .CCCCXX., et a Sansone usque ad Christum fluxerunt anni .M.XIX. . et sic patet quod Ianua ante Romam fuit per annos .CCCC.XX. et ante adventum Christi per annos .M.XIX. a Iano Troiano non quidem edificata, quia iam ab alio Iano edificata fuerat, sed ampliata et meliorata. sed pro tanto ab aliquibus dicitur quod Ianus, civis Troie, eam edificavit, quia ipsam de parvula satis magnam fecit. quod civitas Ianue a Cartaginensibus sive Affricanis fuit destructa, sed a Romanis rehedificata et quo tempore fuit hoc. [capitulum tertium]. Romani, universo orbi sua potentia dominantes, ad hostes conversos clementes erant, rebelles potenter expugnabant, amicos tanquam fratres fovebant, amicis et inimicis fidem servabant. et dicit Augustinus de Romanis in libro De Civitate Dei quod acceptas iniurias potius volebant parcere, quam vindicare. et dicit ibidem quod in laudem Romanorum dictus est ille versus poete: "Parcere subiectis et debellare superbos". illis autem temporibus Ianuenses cum Romanis erant confederati, et sub eorum umbra vivebant securi. Carthaginenses autem et Affricani Romanis rebelles erant et eis sepe multa dampna et dispendia inferebant. erant autem tunc apud Carthaginem duo viri magnanimes et famosi, scilicet Anibal, qui erat rex Carthaginensium, et Mago, frater eiusdem. isti contra Romanos per mare et per terram copiosum exercitum congregarunt; ita quod Mago prefuit exercitui navali, Anibal autem exercitui equestri. venit ergo Mago in Ytaliam habens secum, preter multa alia ligna oneraria, naves .XXX., in quibus erant duo milia equitum et .XII. milia peditum. audiens autem dictus Mago quod Ianuenses erant cum Romanis federati et eorum amici, subito in odium Romanorum, Ianuensibus improvisis, ad terram descendit et civitatem cum armis invasit, et multos occidens et civitatem capiens, ipsam fere destruxit totam. quo tempore autem istud factum fuerit, Titus Livius, qui inter latinos ystoriographos magis preclarus fuit, ostendit dicens quod anno ab Urbe condita .D.XXXIIII. Mago cum .XXX. navibus rostratis et multis honerarijs, in quibus erant .XII. milia peditum et ferme duomilia equitum, Genuam venit eamque nullis presidijs munitam repentino adventu cepit et pene destruxit. illud quod dicit Titus Livius, quod ista captio et destructio facta fuit anno ab Urbe condita .D.XXXIIII. invenitur secundum cronicas hoc fuisse per annos .CC.XXX. ante Christi adventum. si igitur antiquitatem civitatis Ianue, quam supra posuimus, aliqui credere nollent, cum secundum veritatem negare non possint, saltem ex verbis Titi Livii habetur quod ad minus per annos .CC.XXX. ante Christi adventum iam erat Ianua constructa et edificata. verum quando Rome scitum fuit quod Mago Ianuam sic ceperat atque destruxerat, senatus [et totus populus] Romanus nimium doluerunt, tum quia Ianuenses erant eorum amici ac eis subiecti, tum quia civitas Ianue erat quodammodo portus Romanorum. quando enim Romani classem in Africam vel in Yspaniam mittere volebant, ad portum Ianue conveniebant. unde idem Titus Livius in secunda parte, ubi agit de secundo bello Punico inter Romanos et Carthaginenses, dicit sic: "Anno ab Urbe condita .D.XXXIIII., Publius Cornelius Scipio, existens in Marsilia cum navibus, audito quod Anibal pergebat ad Ytaliam, misit fratrem suum Scipionem in Yspaniam adversu Asdrubalem cum magna parte copiarum. ipse vero, naves ascendens, pervenit Ianuam cum eximiis copiis, ut esset in occursum Anibali, quando ad Alpes transgrederetur". ex quo videtur quod Ianua quodammodo erat portus Romanorum, ad quam ipsi Romani naves bellicas mittebant, quando in Yspaniam pergere volebant. tandem Romani Lucretium, nobilem virum, miserunt ut Ianuam reedificaret et ad statum pristinum revocaret. istud ostendit supradictus Titus Livius in libro .X. circa principium, dicens: "Existente consule Cornelio Servilio, anno .XVI. belli Punici, ab Urbe autem condita .D.XLV., Lucretio est inperium prorogatum ut Genuam opidum, a Magone pene diruptum, reedificaret". ex supradictis igitur verbis Titi Livii patet quod civitas Ianue usque ad undecimum annum devastata stetit. si enim anno .D.XXXIIII. ab Urbe condita fuit a Magone destructa et anno ab Urbe condita .D.XLV. fuit a Cornelio reparata, manifestum est quod usque [ad] annum .XI. stetit taliter devastata. supradictus igitur Cornelius, Ianuam veniens, ipsam reparavit et ad pristinum statum reduxit. Anibal igitur, qui exercitum equestrem tenebat, Romam venit et in tantum Romanos perdomuit, quod ipsam Urbem obsedit. at Scipio Romanus, qui postea dictus est Africanus, existente Anibale in obsidione Rome, classem paravit, et in Affricam pergens, ferro et igne omnia devastabat. quod cum Anibal didicisset, dimissa obsidione, in Africam perrexit, ut suis civibus subveniret. tandem Romani Carthaginem et totam Affricam capientes, suo dominio subiugarunt. habitum [est] igitur Rome consilium in senatu, ut dicit sanctus Augustinus il libro De Civitate Dei, quid sit de Carthagine faciendum. tunc Cato contionatus est, dicens quod iudicabat utile esse rei publice ut Carthago funditus destruatur. "Cum enim, inquit, totus mundus nobis obediat et Carthago sepe rebellis existat, si Carthago destruitur, totus mundus pacis solatio perfruetur". post istum Scipio contionatus est dicens: "Non mihi placet consilium Catonis. ego enim reputo utile esse rei publice aliquos hostes nos habere, quia istud nos tenebit in timore et timor nos tenebit in unitate. sed si non habuerimus hostes exteriores, nascentur nobis interiores, quia si ex omni parte defecerit nobis bellum extrinsecum, procul dubio bellum habebimus intestinum. quia ipsa securitas et otium erit in nobis causa multorum malorum". sententia tamen Catonis optinuit. preceperunt igitur Romani Carthaginensibus ut omnes naves traderent. quibus traditis, preceperunt ut omnia arma darent. quibus datis, preceperunt ut omnes, tam viri quam mulieres, tam magni quam parvi, de urbe recederent. quod cum audissent Carthaginenses, ad desperationem se dederunt, dicentes se velle aut urbem defendere aut omnes ibi perire. et quoniam arma et omne ferrum Romanis tradiderant, ex auro et argento arma fabricant et Romanis rebellant, cunctis Romanis, qui erant in Cartagine, interfectis. tandem Romani iterum Carthaginem obsident, et cum hinc inde preliatum fuisset, videntes Carthaginenses se non posse defendere, petunt a Romanis ut eos in servos possideant. Romani autem preceperunt ut omnes, salva vita, de urbe egrediantur. quibus egressis, Carthago penitus est destructa. illud autem verbum, quod superius dixit Scipio, quante fuerit veritatis probat experientia temporis subsequentis. nam, bellis omnibus superatis, bellum in Roma natum est civile et intestinum, quod ipsam Urbem deduxit ad nichilum. unde dicit sanctus Augustinus in libro De Civitate Dei: "Probatum est quam verum dixit Scipio. deleta quippe Carthagine, que erat magnus terror Romanis, mala omnia sunt secuta, scilicet seditiones, bella civilia, cupiditates et ambitio dominandi". et subdit idem Augustinus: "Nolebat igitur Scipio civitatem destrui, ut timore libido premeretur, libido pressa non luxuriaretur, luxuria prohibita non crassaretur". [capitula tertie partis]. Sequitur tertia pars, in qua agitur quare Ianua tali nomine sit vocata. et ista pars habet quatuor capitula. in primo capitulo ponitur opinio illorum, qui dicunt quod vocata sit Ianua, tam a Iano, qui ipsam edificavit, quam a Iano, qui eam ampliavit. in secundo capitulo ponitur opinio illorum, qui dicunt quod vocata sit Ianua a Iano, ydolo Romanorum, quod olim in Ianua colebatur. in tertio capitulo ponitur opinio illorum, qui dicunt quod vocata sit Ianua, ex eo quod introitur in Lombardiam. in .IIII.o capitulo ponitur ratio quare fere in omnibus libris antiquis Genua nuncupatur. opinio illorum, qui dicunt quod Ianua est vocata a Iano, qui eam edificavit, et a Iano, qui eam ampliavit. [capitulum primum]. Nomen civitatis nostre, quod est Ianua, est nomen dulce ad meditatum, delectabile ad proferendum, iocundum ad audiendum et celebre ad divulgandum. est etiam illud nomen in ore mel, in aure melox, in corde iubilus. quare autem civitas nostra sit tali nomine insignita, diversi diversa senserunt. quidam enim dixerunt quod istud nomen sibi imposuit Ianus, qui eam construxit. impositum autem confirmavit Ianus, qui eam ampliavit. et ista est opinio sive sententia Solini in libro De Mirabilibus Mundi: quod scilicet dicta sit Ianua sive Ianicula a Iano, primo rege Ytalie, qui eam edificavit. solebant enim antiqui civitates, quas edificabant, a suo nomine appellare. sicut Ninus, qui edificavit Ninivem, et Cres, qui edificavit Cretam, et Romulus, qui Romam edificavit, et Mathys regina, que Mantuam edificavit, eas a suis nominibus vocaverunt. eodem modo Ianus Ianuam a suo nomine nuncupavit. desiderabant enim antiqui ut sua nomina perpetuarentur et sui memoria per secula recoleretur. et ideo civitates edificabant et nomina sua eis imponebant, ut quia ipsi perpetui esse non poterant, saltem perpetui in civitatibus suis essent, quas edificabant et quas suis nominibus appellabant. si enim Romulus Romam non edificasset, vel de suo nomine eam non appellasset, nemo hodie sciret quis esset Romulus. eodem modo, si Ianus Ianuam non construxisset et de suo nomine eam non appellasset, nemo hodie sciret quis esset Ianus. de talibus dicit Propheta: "Vocaverunt nomina sua in terris suis". sed parum prodest ponere nomina sua in terra, si de libro vite sit deletum et cum iustis non sit scriptum. de quibus dicit Propheta: "Deleantur de libro viventium et cum iustis non scribantur". quid enim prodest Romulo habere celebre nomen in mundo, si eius anima cruciatur in inferno? et quid obest aliquibus sanctis viris, si eorum nomina non nominentur in terris et coram Deo sint scripta in celis? de talibus Dominus dicit in Evangelio: "Gaudete, quia nomina vestra scripta sunt in celis". hinc est quod Dominus in Evangelio, agens de quodam divite splendido et de quodam paupere ulceroso, nomen divitis nominare noluit, sed tantum dixit: "Erat quidam dives, qui induebatur purpura et cetera". nomen vero pauperis nominavit, dicens: "et erat quidam mendicus, nomine Lazarus". ad innuendum quod nomina malorum deleta sunt de libro vite, nomina vero bonorum ibi sunt scripta. utilius est igitur quod nomina nostra scribantur in libro vite, quam quod nominentur in aliqua civitate; quia illud habet beatitudinem, istud habet vanitatem quandam. opinio illorum, qui dicunt quod Ianua est vocata a Iano, ydolo Romanorum quod antiquitus in Ianua collebatur. [capitulum secundum]. Alii dicunt quod Ianua isto nomine sit vocata propter Ianum, ydolum Romanorum quod antiquitus in Ianua colebatur et ista est opinio et sententia Ugutionis in libro Derivationum. nec est aliqua infamia civitatis nostre, si dicimus quod ydola adorabat. excepto enim populo Iudeorum, qui unum solum verum Deum colebat, totus alius mundus ante Christi adventum ydolis serviebat. quidam enim adorabant sydera, alij elementa, alij simulacra sive statuas. sydera quippe multe provincie adorabant. nam Saraceni adorabant Venerem. pars Ytalie, que est versus Romam, adorabat Saturnum, alia pars Ytalie adorabat Mercurium. multe nationes etiam adorabant elementa. primus autem, qui cepit elementa adorare, fuit Nenroth qui adorabat ignem et ceteros adorare cogebat. Unde dicitur in Ystoria Scolastica quod ipse Nenroth vixit usque ad tempora Habrae, et cum Habraam nollet ignem adorare, in ignem ipsum proiecit. sed Deus ipsum illesum servavit. unde dixit Dominus ipsi Habrae, sicut legitur in Genesi: "Ego sum Dominus Deus tuus, qui eduxi te de Ur, idest de igne Caldeorum". Caldei igitur ipsius Nemproth doctrinam sequentes, ignem pro deo adorabant. Egiptii vero statuas colebant. et sicut dicitur in Ystoria Scolastica, deus Caldeorum, scilicet ignis, omnes alios deos, idest statuas omnes, consumebat et liquefaciebat. tandem sacerdos Egipti magnum vas fictile, plenum foraminibus, fieri fecit et foramina illa cum cera clausit. vase igitur illo aqua inpleto, super caput statue illud vas, tanquam coronam, poni fecit. congregati sunt igitur Egiptij et Caldei, ordinantes ut dii ipsorum simul ponerentur, et quorum deus vinceret, illi de inimicis victoriam optinerent. producunt igitur Egyptii statuam suam. accenderunt Caldei circa statuam ignem suum, sed cera liquefacta ab igne et foraminibus apertis, aqua prosilivit et ignem extinxit et sic Egiptii victoriam habuerunt. fuerunt autem multe alie nationes, que simulacra coluerunt. et sicut dicitur in Ystoria Scolatica, ista simulacra sub Nino rege Asiriorum ortum habuerunt. dictus enim Ninus de morte patris sui, nomine Belli, in tantum doluit, quod in solatium sui meroris ad similitudinem patris sui statuam fieri fecit. quam in tanta reverentia habuit, quod si aliquando servi fugitivi vel aliqui facinorosi ad illam statuam confugerent, omnes offensas eis totaliter remittebat. homines autem, qui ob gratiam illius ymaginis tanta beneficia assequebantur, ei turificabant et divinos honores exibebant. ceteri autem homines, ut Nino regi placerent, eadem sacrificia similiter exibebant. tali igitur exemplo, ceteri de locis adiacentibus statuas aureas in honore parentum suorum fieri faciebant, et a suis populis similiter adorari faciebant, et per talem modum cultus ydolatrie crevit. alij vero adorabant animalia; unde dicitur in libro Sapientie: "Animalia miserrima colunt". Romani etiam adorabant anserem aureum, sicut enim legitur in ystoriis Romanorum, et Augustinus in libro De Civitate Dei et Orosius in parte tangunt. centum milia Theotonicorum de partibus Suevie et centum milia Gallicorum de partibus Senonensium, attracti dulcedine vini, in Ytaliam venerunt, et Medialanum, Papiam, Pergamum, Brisiam et Veronam edificaverunt. edificate fuerunt predicte civitates per annos .CCC.L. ante Christi adventum, in quinta mundi etate, circa tempora Assueri regis et Hester regine, prout ex ystoriis antiquis et cronicis potest colligi manifeste. postmodum autem dicti Assuevi et Senones, Romam profecti, ipsam usque ad Capitolium obsederunt. Romani igitur sagittas in exercitum iaciebant. sed, deficientibus cordis, caudas equis amputaverunt et de ipsis setis cordas arcubus suis fecerunt. quibus deficientibus, mulieres crines suos anputaverunt et de ipsis crinibus cordas faciebant, quas viris suis dabant. quadam igitur nocte, dormientibus custodibus, hostes cum scalis super muros ascendebant. erat autem ibi grex anserum magnus, qui ascensum hostium sentientes, ceperunt alta voce insimul crocitare. custodes igitur ad eorum sonitum excitati, hostes fugarunt. dixerunt igitur Romani quod, ceteris diis Romanorum dormientibus, solus deus anser vigilabat, qui Romam ab hostibus liberavit. et ideo Romani anserem aureum fabricarunt, quem per annos multos tanquam deum adoraverunt, et thura sibi sacrificaverunt. Adorabant etiam Romani omnium gentium deos et omnium provinciarum, civitatum atque locorum; et eis aras edificaverunt et statuas fabricaverunt. habebant tamen Romani duos speciales deos tanquam singulares patronos, scilicet Romulum, qui eam construxerat et Ianum, qui urbem suam ab hostibus liberavit. et ideo istis duobus semper magnam reverentiam exibebant, et multum eis placebat et pro bono multum habebant, quando aliqua provincia vel civitas aliquem de istis duobus pro suo deo accipiebat et sacrificia offerebat. Ianuenses igitur, cum favore Romanorum multum indigerent, tunc temporis Ianum pro suo deo acceperunt et ipsum multo tempore coluerunt. et ideo ab isto Iano, ut supra dictum est, Ianua est vocata propter illius ydoli, scilicet Iani, adorationem, et etiam propter illius ydoli quandam similitudinem. illud enim ydolum Iani cum duabus faciebus Gentiles depingebant; unam ante et aliam retro, et attribuebant ei principia et exitus omnium rerum. ideo dabant sibi duas facies; unam ante, cum qua respiciebat principia, et aliam retro, cum qua respiciebat fines. unde quando Romani volebant aliquod opus incipere, scrificabant faciei Iani, que erat ex parte anteriori, ut daret bene incipere. et quando finierant, sacrificabant faciei, que erat ex parte posteriori, quia dederat bene finire. propter istam igitur talem similitudinem Ianua est vocata. habet etenim duas facies, unam ante se, cum qua respicit mare, et aliam post se, cum qua respicit terram. et sic quodammodo, quantum ad istas duas facies, illi Iano Ianua similis videbatur. Ianuenses igitur ante adventum Christi adorabant Ianum et magnam statuam sibi fecerunt, que duas facies habebat; unam ante et aliam retro, ita quod viri adorabant ad faciem, que erat ante, et mulieres adorabant ad faciem, que erat retro; et quoniam illi deo Iano attribuebantur principia et exitus rerum, ideo [quando] Ianuenses volebant aliquod opus incipere, offerebant Iano sacrificia de animalibus vel de avibus ex parte faciei, que erat ante, ut ille Ianus daret eis bene incipere. quando illud opus iuxta suam voluntatem finierant, sacrificabant Iano ex parte faciei, que erat retro, ex eo quod sibi dederat bene finire. oppinio illorum, qui dicunt quod vocata est Ianua ex eo quod est introitus in Lombardiam. [capitulum tertium]. Alii dicunt quod vocata est Ianua ex eo quod est introitus in Lonbardiam, in Tusciam et in Provinciam. hic tamen notanda est differentia inter portam, fores, valvam, ianuam et ostium. nam porta dicitur a portando, et est proprie civitatum. antiqui enim, quando volebant aliquam civitatem construere, totum ambitum cum aratro designabant. et cum ventum fuisset ad locum illum, ubi debebat porta civitatis fieri, aratrum suspendebant, et inde illud portabant. unde a tali portatione porta nuncupata fuit. fores vero sunt porte [que] a foris aperiuntur. valve autem sunt porte, que interius aperiuntur. et dicuntur valve, sive a volvendo, quia in cardine volvuntur, sive a velando, quia velant nobis ea, que intus latent. Ianua vero est porta cançelata perforata, per quam videmus intus et extra, sicut in celariis fieri consuevit. ostium vero commune est ad omnia supradicta. et dicitur ostium ab ostando, quia obstat ne illuc intret, nisi qui debet. civitas ergo nostra non est vocata porta nec fores nec valve nec ostium, sed Ianua, quia est porta sive cancelata, per quam intus et extra conspicimus. per ipsam enim in Lombardiam ingredimur, tanquam ad intra. per ipsam mare transimus tanquam ad extra. istam autem rationem, scilicet quare vocata Ianua, quia est introitus in Lonbardiam, dicit Ugutio in libro Derivationum. ait enim quod dicitur Ianua non [tantum] quia ibi Iani ydoli cultus, sed etiam quia est in Lonbardiam introitus. notandum autem quod ianua in qualibet domo est ad decorem et est ad utilitatem, quia sine ianua nichil in domum posset inferri nec efferri. est etiam ad sanitatem, quia si in aliqua domo non esset ianua nec fenestre per quas aer subintrare posset, domus scaturiens feteret. eodem modo civitas Ianue est decor et decus non tantum Lonbardie, sed etiam totius Ytalie. est etiam eis ad utilitatem maximam, quia de partibus ultramarinis cives eius merces deportant, quas aliis civitatibus communicant. est etiam habitatoribus suis ad sanitatem magnam. in pluribus alijs civitatibus sunt paludes fetentes, scaturientes fumositates aerem corrumpentes; flant in estate chori et venti calore pestifero poros aperientes et humana corpora corrumpentes. in civitate autem nostra non sunt loca paludosa, sed viridaria amena; non sunt fumositates, sed aeris puritates. et quamvis ibi flare consueverunt venti australes in estate, tamen non transeunt per loca sulphurea nec paludosa nec torrida, sed per mare. et ideo illi venti ex mari purificationem accipiunt et frigiditatem inducunt, ita quod aliquo calore noxio non vitiant, sed aliqua grata frigiditate delectant. Ratio quare civitas Ianue in multis libris Genua nuncupatur. [capitulum quartum]. Illud autem sub silentio non est pretereundum quod in omnibus fere libris antiquis civitas nostra non Ianua, sed Genua nominatur. et tunc a genibus nomen accepit. sunt autem genua commissiones femorum et crurum. et secundum antiquos genua ipsa erant misericordie dedicata. sicut enim dicunt philosophi, omnes partes corporis Gentiles aliquibus diis consecraverant. aures autem consecraverant memorie, frontem ingenio, genua autem misericordie. quando autem aliquem ad misericordiam volumus provocare, genua incurvamus. naturaliter etiam quando aliquis oculos vel genas ad genua flectit, oculi lacrimis balneantur. et ratio est quia puer in utero matris existens stat ibi curvus, tenens genas super genua. unde et a genibus gene sunt nuncupate. et ideo quando aliquis genas vel oculos ad genua deponit, naturaliter lacrimatur, quia natura memor est sue miserie et miserabilis status, quo in matris utero morabatur. congrue igitur per genas designatur misericordia, tum quia ipsa genua sunt dedicata misericordie, tum quia flectimus genua quando aliquem volumus provocare ad misericordiam, tum quando genas et oculos ad genua flectimus, ad fletum et compassionem provocamur. recte igitur civitas nostra Genua, idest misericordia, appellatur, quia in ipsa omnia misericordie opera exibentur. nam ibi reficiuntur esurientes, ibi potantur scicientes, ibi vestiuntur nudi, ibi hospicio recipiuntur peregrini, ibi visitantur et recreantur infirmi, ibi beneficiis et elemosinis recreantur incarcerati. vel potest dici quod genua sunt corpori neccessaria ad ambulationem. sicut enim pedes sunt corpori neccessarii ad sustentandum, sic genua sunt eidem corpori neccessaria ad anbulandum. sed notandum quod aliud est retrocedere, aliud subsistere, aliud ambulare. Genua autem non sunt deputata ad retrocedendum nec ad subsistendum, sed ad ambulandum. sunt quedam civitates que retrocesserunt, quia olim fuerunt maxime, sed modo parve. sicut patet in Roma et Babillonia, in Constantinopoli, in Ravenna, in Aquilegia et in aliis pluribus civitatibus. iste non possunt dici Genua, quia retrocesserunt. alie sunt que in ea parvitate, sive quantitate, in qua inceperunt, consistunt. nec iste possunt dici Genua, quia in uno et eodem statu perstiterunt. civitas autem Ianuensis non retrocessit nec in sua parvitate subsistit. sed semper ambulavit, quia de parva facta est magna et de magna facta est maxima. et quia sic ambulavit, idest profecit, ideo merito Genua vocari promeruit. capitula .IIIIe. partis. Sequitur quarta pars, in qua agitur quo tempore civitas Ianue ad fidem Christi fuit conversa. et ista pars habet tria capitula. in primo capitulo ostenditur quod totus mundus culture ydolatrie serviebat. in secundo capitulo ostenditur quod Ianua fuit prima vel una de prioribus civitatibus Ytalie, que ad fidem Christi fuit conversa. in .IIIo. capitulo ostenditur illud idem per rationem. Quod totus mundus ante Christi adventum culture ydolatrie serviebat. [capitulum primum]. Ante Christi adventum genus humanum ita erat errorum tenebris excecatum, quod, relicto vero Deo, fere omnes ydola vana et multa colebant, et statuas aureas et [argenteas] fabricantes, eis honores divinos et sacrificia offerebant. demones quoque ipsa simulacra subintrabant et per ipsa simulacra multa occulta et futura predicere hominibus videbantur. sicut enim dicit sanctus Ysidorus, demones tribus modis occulta et ventura scire possunt. primo per subtilitatem sue nature. videmus enim quod quando [est] aliquis homo multum subtilis, qui habet acutum ingenium et subtilem intellectum, ipse per subtilitatem ingenij sui et acutam rationem suam multa sciet videre, que postea evenient in rei veritate. sicut enim speculatores aliquando vident remota oculis corporis, sic et sapientes viri et sancti ventura aliquando et occulta vident oculis mentis. unde dicitur in Ecclesiastico: "Anima viri sancti enuntiat aliquando vera quam .VII. circumspectores sedentes in excelsum ad speculandum". demones igitur habent naturam subtilissimam et intellectum acutissimum, et ideo per nature sue subtilitatem multa ventura et occulta conspiciunt, que postea ita eveniunt. Secundo demones oculta et ventura cognoscere possunt, sicut dicit sanctus Ysidorus, per experientiam temporum. videmus enim quod quando sunt aliqui homines longevi et antiqui, qui multa viderunt et plurima sunt experti, isti utique multa sciunt et de eventibus preterritis similia iudicant de futuris. unde dicitur in Ecclesiastico: "Vir in multis expertus cogitabit multa, et qui multa didicit, enarrabit intellectum". qui non est expertus, pauca recognoscit. demones igitur sunt multum antiqui, quia plus sunt quam .VI. milia annorum quod sunt creati. multa etiam et quasi infinita sunt experti. et ideo ex eventibus preteritorum conitiunt simile iudicium futurorum. tertio demones [ventura] cognoscere possunt, ut dicit idem Ysidorus, revelatione spirituum supernorum. quando enim Deus vult aliqua oculta exercere, revelat interdum per suos angelos ipsis demonibus, ut ipsi tanquam iustitiarij Dei, ministratum sibi exibeant et obsequium inpendant. istud ostenditur in libro Regum, ubi dicitur quod Deus, volens ut Achab, rex Israelis, propter scelera sua in exercitu caderet et occideretur, manifestavit hoc spiritui malo, precipiens sibi ut Achab deciperet, consulendo sibi ut in prelium pergeret, ut sic ibi interiret, quod et factum est. demones igitur, subintrantes simulacra oculta, aliqua et ventura predicebant, que scire potuerunt vel ex subtilitate sue nature vel experientia et longo tempore vel ex revelatione angelica. et sic fere totum mundum ita excecaverant, quod omnes homines illa ydola talia deos esse credebant. fuerunt autem .IIIIor. cause, propter quas totus mundus fuit deceptus circa ydola et simulacra adoranda, quarum .III. cause ponuntur in libro Sapientie. prima causa fuit indiscreta dilectio. pater enim, nimis et indiscrete diligens filium, quando filius moriebatur, dicebat ipsum inter deos esse raptum. et ideo statuam auream sibi faciebat et sacrificia eidem offerebat. unde dicitur in eodem libre Sapientie: "Acerbo enim luctu pater dolens, rapti filij facit ymaginem et illum, qui mortuus fuerat, tanquam deum colere cepit et constituit inter servos suos sacra et sacrificia". secunda causa fuit vana adulatio. homines enim, volentes regibus et principibus adulari, ymagines eorum fabricabant et eis thura et sacrificia offerebant, ut, quos non poterant habere presentes, colerent et adorarent absentes. unde dicitur in eodem libro Sapientie: "Evidentem ymaginem regis, quem honorare volebant, fecerunt ut illum, qui aberat, tanquam presentem colerent sua sollicitudine". tertia causa fuit nimia cupido. artifices enim et pictores et argentarij pulcerimas ymagines deauratas et pictas fabricabant, et illas deos esse dicebant. et sic propter ymaginum illam nimiam pulcritudinem, animos simplicium decipiebant et multam ex hoc pecuniam acquirebant. unde dicitur in eodem libro Sapientie: "Provexit autem ad horum culturam artificis eximia diligentia". multitudo autem hominum, decepta per speciem operis, eum, qui ante tempus tanquam homo honoratus fuerat, nunc deum existimaverunt. quarta causa fuit demonum fallax deceptio. demones enim illa simulacra subintrabant et responsa dabant, et ex hoc simplices homines illas ymagines deos esse credebant. verum Christus per mundum apostolos misit qui veram fidem predicantes, cultum ydolorum evacuarunt et fidem Christi docuerunt. noluit autem Christus facere ista per reges ne videretur mundus credidisse per timorem et mundanam potentiam; nec voluit facere per philosophos ne videretur mundus credidisse per humanam sapientiam, nec per divites ne videretur mundus credidisse per divitiarum sparsam habundantiam. sed hoc fecit per piscatores illiteratos et pauperes, in quibus non erat mundana potentia nec humana sapientia, nec rerum temporalium afluentia. ita quod per piscatores convertit imperatores, per illiteratos convertit philosophos, per pauperes convertit locupletes, ut sic cognoscatur quod fidem Christi mundus non recepit, nec per sapientiam humanam deceptus, nec munerum datione seductus, sed Dei inspiratione commonitus, Dei sapientia illustratus et miraculorum prodigiis provocatus. Quod prima civitas Ytalie vel una de prioribus, que fidem Christi recepit, fuit civitas Ianuensis. [capitulum secundum]. Post gloriosam Christi ascensionem et Spiritus sancti misionem apostoli insimul convenerunt ut fidem Christi insimul exponerent et provincias predicandas sibi condividerent. exponentes igitur fidem Christi, sinbolum composuerunt .XII. articulos fidei ponentes ibidem. dicitur autem simbolus a 'sim', quod est simul, et 'bolus', quia quilibet apostolus ibi posuit suum bolum, idest suum articulum. siquidem doctores, theologi, tam antiqui quam moderni, dixerunt et in suis scriptis et summis reliquerunt quod Petrus apostolus primum articulum posuit dicens: "Credo in Deum patrem omnipotentem, creatorem celi et terre". Iohannes posuit secundum dicens: "et in Ihesum Christum filium eius unicum, dominum nostrum". Iacobus Çebedei tertium posuit dicens: "qui conceptus est de Spiritu sancto, natus ex Maria Virgine". Andreas .IIIIm. posuit dicens: "passus sub Pontio Pilato, crucifixus, mortuus et sepultus". Thomas .Vm. posuit dicens: "descendit ad inferna". Bartholomeus .VIm. posuit dicens: "tertia die resurrexit a mortuis". Phylilpus .VIIm. posuit dicens: "ascendit ad celum, sedet ad dexteram Dei patris omnipotentis". Matheus .VIIIm. posuit dicens: "inde venturus iudicare vivos et mortuos". Iacobus Alphei .VIIIIm. posuit dicens: "credo in Spiritum sanctum". Symon .X. posuit dicens: "sanctam Ecclesiam catholicam". Thadeus .XIm. posuit dicens: "Sanctorum communionem, remissionem peccatorum". Mathyas .XIIm. posuit dicens: "carnis resurrectionem, vitam eternam". et tunc omnes apostoli responderunt: "Amen". Paulus autem nullum articulum posuit, quia nundum ad fidem conversus erat. hiis peractis, mundi provincias diviserunt ad quas gratia predicationis esset quilibet profecturus iuxta quod Dominus preceperat eis dicens: "Euntes in mundum universum predicate evangelium omni creature". in illa autem divisione provinciarum Petrus accepit ad predicandum Iudeam. Andreas Achayam. Iacobus Çebedei Yspaniam. Iohannes Asiam. Thomas Indiam. Matheus Ethiopiam. Bartholomeus Armeniam. Symon et Thadeus Persidam. Phylippus Asyam et civitatem Gerapolis et Siriam. Mathias cum Petro Iudeam. Iacobus autem, frater Domini, remansit in Ierusalem, quia ibi fuit ab apostolis [episcopus] ordinatus. alij autem discipuli ad diversas provincias sunt profecti. horum autem quidam ad Ytaliam pervenerunt. venit enim Barnabas, qui fidem Christi Rome et postea Mediolani predicavit. venit et sanctus Marchus evangelista, qui Evangelium suum Rome et Aquilegie conscripsit. venerunt et principes apostolorum Petrus et Paulus, qui diversos discipulos per Ytaliam miserunt ut cultum ydolatrie evacuarent, prestigia dyabolica abolerent et veram fidem Christi plantarent. horum quidam venerunt Ianuam, verbum fidei predicantes ibidem. tantam autem gratiam ibidem est Dominus operatus, quod civitas Ianue confregit ydolum Iani et recepit salutiferam fidem Christi. ita quod in tota Ytalia prima civitas extitit, vel una de prioribus, que fidem Christi publice recepit et publice confessa fuit. istud intendimus probare per auctoritates et rationem. auctoritates autem vocamus in hac parte ystorias et legendas sanctorum. quedam enim ystoria, que de civitatibus Ytalie tractat, inter alias civitates mentionem facit de Ianua, asserens quod fuit prima civitas Ytalie, vel una de prioribus, in qua fides Christi fuit publice predicata et publice recepta, in qua fuerunt primo Dei sacrificia celebrata. credimus quidem quod fides Christi fuit primo predicata Rome et forte alibi, sed non publice sed occulte. nec illi publice sed occulte Christum confitebantur, nec ibi publice sed oculte Dei sacrificia celebrabantur. quia si aliquod istorum trium aliquando publice ab aliquibus fieret, mox diversis suppliciis occidebantur. si enim aliqui Christum publice predicabant, vel Christi fidem publice confitebantur, vel Christi sacrificia celebrabant, mox sine aliqua audientia interficiebantur. et ideo civitas Ianue prima fuisse dicitur, in qua fides Christi publice predicata fuit, in qua Christum omnes publice confitebantur et in qua divina sacrificia publice agebantur. in legenda quoque sanctorum Naçarij et Celsi legitur quod Nero imperator beatum Naçarium et Celsum, fidem Christi predicantes, navi imponi fecit precipiens ut in profundum pelagi mergerentur. qui, cum fuissent demersi, mox angelus Dei eos excepit et circa navem illam tempestas maxima orta fuit. cumque naute periclitari timerent, rogaverunt sanctos ut navem ascenderent et pro eis orarent, promittentes se fidem Christi recepturos. quod cum sancti fecissent et tranquillitas redivisset, Ianuam incolumes advenerunt. deinde in ipsa legenda de verbo ad verbum taliter continetur. tunc in civitatem Ianue, prosperante Domino, ut voluerunt, deducti sunt. Naçarius vero et puer Celsus, ingressi in civitatem Ianue, non cessabant die ac nocte predicare verbum Dei, annuntiantes remissionem peccatorum per baptismum salutis in nomine domini nostri Iesu Christi et credentes baptiçabantur. in alia autem legenda sancti Naçarij sic legitur: "Et deposuerunt sanctum Naçarium et Celsum in loco ab urbe Ianue ad passus fere sexcentos, ubi ipsorum meritis orantes exaudiuntur et vota solvuntur. et vocatur ille locus ‘‘ad Sanctos Peregrinos’’". istum locum credimus esse illum ubi modo est ecclesia Sancti Naçarij de Albario. deinde ingressi sunt in civitatem Ianue, et cum diutius predicassent, tandem Mediolanum venerunt. per istam legendam sancti Naçarij unum oportet concedere de duobus: aut quod civitas Ianue antequam ibi predicaret iam erat fidelis, quod verius credimus, et Naçarius Ianuenses iam conversos in fide confirmavit et quosdam, qui adhuc non fuerant baptiçati, sacro fonte regeneravit; aut quod saltem sanctus Naçarius civitatem Ianue tunc ad fidem Christi convertit. si enim neutrum istorum duorum fuisset, tunc Ianuenses non permisissent beatum Naçarium tot diebus tam publice in Ianua predicare. sed aut ipsum cum iniuria expulissent aut diversis supplicijs occidissent sicut Mediolanenses fecerunt. cum autem predictus Naçarius de Ianua Mediolanum ivisset et Christum ibi predicaret, fuit cum beato Celso a Mediolanensibus, qui tunc erant infideles, capite truncatus. sicut namque Mediolanenses Naçarium fidem Christi predicantem interfecerunt, quia adhuc erant infideles, sic et Ianuenses supradictum Naçarium fidem Christi Ianue predicantem occidissent, si non fuissent fideles. si vero queritur quo tempore Ianua fuit ad fidem Christi conversa, dicimus quod, si tunc fidem Christi recepit quando Naçarius ibi predicavit, oportebit dicere quod .XXXVo. anno annorum post Christi passionem civitas Ianue recepit fidem Christi. et istud taliter ostendimus et probamus. constat enim per cronicas auctenticas quod Nero imperator mortuus est .XXXVI. anno post Christi passionem, et iste Nero, sicut dicit beatus Ieronimus in libro de Viris illustribus, ultimo anno imperij sui sanctos apostolos Petrum et Paulum occidit. et eodem anno sanctum Naçarium similiter interfecit. et sic Naçarius .XXXVIo. anno post Christi passionem fuit martirio coronatus. ante autem mortem suam ad minus per annum apud Ianuam predicavit et sic manifeste coligitur quod .xxx°v°. anno post Christi passionem Naçarius fidem Christi in Ianua predicavit et ipsam civitatem ad fidem Christi convertit. secundum hoc igitur civitas Ianue ad fidem Christi conversa fuit anno a nativitate Domini .LXVIIIo., a passione vero Domini anno .XXXV. si vero dicimus, quod magis credibile est, quod antequam Naçarius predicaret in Ianua, erat ad fidem conversa, tunc oportebit dicere quod adhuc [minus] quam per annos .XXXVo. post Christi passionem civitas Ianue fuit ad fidem Christi conversa. per ea igitur, que dicta sunt supra, et per hoc quod civitas Ianue tam cito post Christi passionem ad fidem Christi venit, manifestum omnibus esse debet verum esse quod supra diximus, scilicet quod civitas Ianue prima aut una de prioribus civitatibus Ytalie extitit, in qua fides Christi fuit publice predicata et publice recepta, et in qua Dei sacrificia fuerunt publice celebrata. hic ostenditur [per rationem] quod civitas Ianuensis fuit prima in Ytalia, vel una de prioribus, que fidem Christi recepit. [capitulum tertium]. Postquam ostendimus per auctoritates quod civitas nostra Ianue fuit prima in tota Ytalia, vel una de prioribus, que fidem Christi recepit, restat ut per rationem istud idem similiter ostendamus. constat enim per omnes cronicas et ystorias auctenticas quod Nero fuit primus inperator, qui persecutionem intulit Christianis. secundus fuit Domitianus, tertius fuit Traianus, quartus fuit Adrianus, .Vs. fuit Antoninus Verus, .VI. fuit Aurelius Comodus. et sic fere omnes alij imperatores usque ad Constantinum persecuti sunt crudeliter fidem Christi. a Nerone autem imperatore usque ad Constantinum, secundum cronicas, fluxerunt anni .CC.LIX.. siquidem Nero cepit imperare anno Domini .LVIIo., Constantinus vero anno Domini .CCCo.LXo. . in isto autem toto tempore imperatores per universum mundum edictum miserunt ut Christiani ubique inquirerentur. in istis autem annis, in quibus duravit persecutio Christianorum, multa Christianorum milia fuerunt occisa, tam in Syria quam in Grecia, quam etiam in Ytalia et maxime Rome, Mediolani, Ravenne et in alijs partibus Ytalie. in omnibus autem istis annis nunquam aliquis Christianus in Ianua fuit occisus. ex quo videtur quod iam tempore Neronis imperatoris, sub quo incepit Christianorum prima persecutio, erat ad fidem Christi conversa. si enim infideles fuissent, certum est quod multos Christianos occidissent, quemadmodum civitates alie occidebant. sed forte aliquis nobis dicet quod ideo Ianuenses Christianos non occidebant, quia per Ianuam transitum non faciebant, istud autem stare non potest. constat enim quod fides Christianorum ortum habuit in Syria Palestine, quia omnes apostoli et primitivi Christiani de regno Ierosolimitano fuisse noscuntur. deinde de Syria Palestine fides Christi in Greciam venit, de Grecia venit in Ytaliam. maxime autem fides Christi per beatum Petrum apostolum fuit predicata Rome, ubi ipse beatus Petrus per annos .XXV. cathedram pontificalem tenuit. quis igitur ignorat quod multi Christiani infra istos .xxv. annos, quibus sanctus Petrus Rome stetit, tam de Syria quam de Gretia in Ytaliam veniebant ut ad sanctum Petrum pergerent et eum, qui erat vicarius Christi, visitarent? quis ignorat quod infra annos .CCLII., in quibus duravit persecutio, multa milia Christianorum, tam de Syria quam de Grcia, in Ytaliam venerunt et de Ytalia in Greciam sive in Syriam profecti fuerunt? et cum Ianuenses semper naves habuerint, cum quibus ad partes ultramarinas et in Greciam pergebant, non est aliquod dubium quod multi tunc temporis per Ianuam transibant; sive qui volebant de Ytalia ire in Syriam vel in Greciam, sive de Syria vel Grecia ad Ytaliam venire cupiebant. et tamen, sicut dictum est, nullus unquam Christianus fuit ibi aliquo tempore interfectus. ex quo manifeste constat quod iam erant catholici et fideles Christiani. sed forte aliqui dicent: nos quidem negare non [possumus] propter rationem superius asignatam, quin multi Christiani per Ianuam transirent; sed tamen ita occulte transibant, quod cognosci non poterant. istud autem non habet apparentiam veritatis. quomodo enim verisimile est quod tot milia Chritianorum per annos .CC.LII. per Ianuam transirent et aliqui eorum cogniti non fuerint? preterea imperatores preceperant ut Christiani per omnes terras diligenter inquirerentur et occiderentur. Ianuenses, si tunc erant infideles, inquirere tenebantur et si inquisivissent, et certum est quod multos invenissent, quos occidere debuissent. nullus tamen christianus unquam ibi fuit occisus, ex quo manifeste habetur, ut supra dictum est, quod ex tunc ipsi Ianuenses iam erant fideles et ideo Christianos et fideles non persequebantur. sicut enim dicit sanctus Augustinus, boni non persequuntur bonos nec mali malos, sed boni malos et mali bonos. Ianuenses igitur, Christiani effecti, non persequebantur alios Christianos, quia boni non persecuntur bonos. Ianuenses vero, dum essent ydolatrie dediti, non persequebantur alios ydolatras, quia mali non persequuntur malos. Ianuenses igitur, facti Christiani, persequuntur hereticos, quia boni persequuntur malos. heretici autem persecuntur Catholicos, quia mali persecuntur bonos istam autem fidem Christi, quam civitas Ianue habuit, tam cito post passionem Christi recepit sic integram, sic illibatam servavit, quod nullus hereticus unquam aliquod semen erroris ibi potuit spargere, nulla unquam heresis ibi potuit pululare. quamvis enim multe civitates Lombardie, que civitati Ianuensi sunt valde vicine, fuerint heretica pravitate corupte, civitas tamen Ianue puritatem fidei illibatam tenuit et incorruptam servavit. nulla utique ibi esse [potuit] errori admixtio, sed semper fundamentum tenuit catholice veritatis. a seculo enim non est auditum quod aliquis natione Ianuensis unquam fuerit heretica pravitate corruptus; ymo, si aliquando aliquos hereticos de Lonbardia vel aliunde venire Ianuam contingat, mox ut sciri possunt, capiuntur et ignibus comburuntur. et quoniam Ianuenses sic tempestive fuerunt in fide Christi consolidati et fundati, ideo hodie inveniuntur esse et circa fidei sacramenta constantes et firmi, et circa officia ecclesiastica asidui et circa verba Dei audienda devoti. capitula .Ve. partis. Sequitur quinta pars, in qua agitur de triplici statu, quem secundum varietatem temporis habuit civitas Ianue. et illa pars habet tria capitula. in primo capitulo agitur qualis et quanta fuit in statu sue inchoationis. in secundo qualis et quanta fuit in statu sue progressionis. in tertio qualis et quanta fuit et est in statu sue perfectionis. qualis et quanta fuit civitas Ianue in statu sue inchoationis. [capitulum primum]. Quoniam nemo repente fit summus et omnia magna incipiuntur a parvis et summa ab infimis, ideo civitas Ianue a parvis incepit et de parvis ad magna profecit et de magnis ad maxima pervenit. fuit enim in triplici statu, scilicet in statu inchoationis, [progressionis] et perfectionis. in statu inchoationis fuit multum parva. in statu progressionis fuit satis magna. in statu sue perfectionis fuit et est potens et maxima. iste est enim modus et gradus proficiendi, scilicet a parvis incipere, ad magna procedere et ad maxima pervenire. de hoc exemplum habemus in naturalibus, in corporalibus et in spiritualibus. in naturalibus quidem exemplum habemus, quod lux in sua perfectione non statim diffundit se, sed in modica luce aurore; postea procedit in maiorem lucem, tandem crescit in perfectam diem. et hoc est quod dicit sapientissimus Salomon: "Semita iusti, quasi lux splendens, procedit et crescit usque ad perfectam diem". de hoc etiam exemplum habemus in corporalibus, quia quando homo nascitur, non nascitur semper in corpore vel etate perfectus, sed de pueritia venit ad iuventutem, de iuventute ad virilem etatem. habemus etiam de hoc exemplum in spiritualibus, quia nemo statim in gratia fit perfectus; sed de gratia incipiente progreditur ad gratiam proficientem, et de gratia proficiente pervenit ad gratiam confirmatam et perfectam. civitas igitur Ianue in statu sue inchoationis fuit tanquam aurora, idest lux modica, in statu sue progressionis fuit tanquam lux satis magna, in statu sue perfectionis fuit et est tanquam dies perfecta. similiter in statu sue inchoationis fuit quasi in pueritia, in statu sue progressionis fuit quasi in iuventute firma, in statu perfectionis fuit et est quasi in virili etate robusta. similiter in statu sue inchoationis habuit gratiam incipientem per quam sapienter incepit; in statu progressionis habuit gratiam proficientem, per quam laudabiliter profecit; in statu sue perfectionis habuit gratiam perfectam, per quam perfectionem in potentia et gloria apprehendit. qualis autem et quanta civitas Ianue in statu inchoationis fuerit, vel quid tunc egerit, hoc ad nostram notitiam non pervenit. aliqua tamen de ipsa leguntur, per que eius parvitas ab initio demonstratur. Solinus non vocat eam Ianuam, sed Ianiculam, volens ex hoc eius innuere parvitatem. Titus Livius non vocat eam civitatem, sed oppidum. est autem oppidum quodlibet castrum, quod dicitur oppidum, vel ab oppositione murorum vel ab opibus, idest divitiis, que tempore guerre propter securitatem ibidem reponuntur. idem quoque Titus Livius dicit quod quidam Affricanus, nomine Mago, Ianuam subito cepit et destruxit. si enim tunc magna et munita fuisset, ipsam tam subito capere non potuisset. in registro quoque palatij Ianuensis archiepiscopatus et in legenda sancti Romuli legitur quod Saraceni cum galeis et lignis ad partes nostras sepe veniebant et maximas strages dabant. in istoriis autem antiquis nulla aut modica mentio de Ianua habetur, et hoc propter duas, ut credimus, causas. una est quia tam parva erat, quod ystoriagraphi [de ipsa] agere non curabant. alia causa est quia propter suam parvitatem non erat cognita nisi in locis vicinis, et ideo ystoriographi de ipsa notitiam non habebant. ista autem omnia, que prediximus, indicant quod civitas Ianue a principio fuit parva. sed videamus quomodo ista, que tunc indicabant suam parvitatem, modo in maxima sunt conversa et suam indicant dignitatem. que enim dicebatur Ianicula, modo vocari potest non solum Ianua sive porta, sed etiam Ianitrix sive portonaria. ipsa enim est Ianitrix sive portonaria maris, quia si claudit, nemo aperit, si aperit, nemo claudit. si enim ipsa claudit mare, non est aliqua gens usque in Suriam et Gretiam et usque ad ultimos Yspaniarum fines, que audeat navigare secura. si vero [mare] apperit et ipsum custodit, omnes possunt navigare secure. que prius dicebatur oppidum sive castrum, modo potest vocari regnum et quoddam imperium. que olim capta et destructa fuit ab Affricanis, modo facilius esset ut Ianua caperet et destrueret totam Africam, quam Africa Ianuam. que olim a Saracenis infestabatur, modo ad civitates Saracenorum potenter accedit, eas audacter invadit et triumphaliter capit. que olim propter suam parvitatem non nominabatur in aliqua antiqua ystoria, modo propter sui sublimitatem nominatur per omnia mundi regna et imperia. cuius nomen olim non erat cognitum, nisi per vicinitates locorum, modo est divulgatum usque in omnes fines orbis terrarum. ecce quomodo civitas Ianue a parvis incepit et de parvis ad magna processit et de magnis ad maxima pervenit. qualis et quanta civitas Ianue fuit et est in statu sue progressionis. [capitulum secundum]. Postquam vidimus de statu inchoationis civitatis nostre, in quo statu fuit satis parva, videamus nunc de statu sue progressionis, in quo statu fuit multum magna. civitas autem Ianue, postquam crescere incepit, ad magnum statum pervenit et magna et magnifica et victoriosissima opera fecit. et si vellemus omnia magnifica et victoriosa opera enarrare, que fecit postquam crescere incepit, que quidem in cronica communis Ianue continentur, hoc esset nobis laboriosum et oporteret nos scribere magnum librum. et ideo tantum .IIIIor. opera magnifica et victoriosa ponemus, que in cronica communis Ianue sunt scripta. quelibet enim civitas tenetur Deo, sibi, amicis et inimicis; nam Deo tenetur exibere honorem, sibi procurare comunem utilitatem, amicis exibere consolationem, inimicis secundum regulam evangelicam dare amorem. sed homines mundi magis desiderant de suis inimicis habere victoriam, quam eis inpendere caritatem operosam. ideoque ponemus hic ad presens unum opus victoriosum, quod fecit civitas Ianue in statu sue progressionis, quod quidem fuit ad Dei honorem. aliud, quod fuit ad ipsius civitatis magnam utilitatem. tertium, quod fuit ad amicorum et Christianorum magnam consolationem .IIIIm., quod fuit ad magnam civitatis victoriam et exaltationem. primo ergo ponamus factum victoriosum, quod fuit ad magnum Dei honorem. siquidem inimici crucis Christi, scilicet Saraceni, Ierusalem detinebant et ubi fuit crucifixus Christus, ibi adorabatur Machometus. terra illa, que consecrata erat sanguine Christi, fedabatur immundis operibus filiorum dyaboli. sepulcrum, in quo pretiosum corpus Christi iacuerat, in manibus porcorum et canum deditum erat. quocirca Ianuenses, animati ut Christi tantam iniuriam vindicarent et sepulcrum Christi de manibus Saracenorum eriperent, galeas .XL. fortiter armaverunt et Ierusalem ceperunt et Godofredum de Bugnono regem constituerunt. ceperunt tunc Acharon et Gibelletum minorem. Cersonam quoque et Açotum et Tortosam. capta autem fuit Ierusalem anno Domini .M.LXXXXIXo. cum vero ad sepulcrum Domini accessissent, rogaverunt Christum ut lumen de celo eis mitteret, quod mitti alijs temporibus consuevit. cum igitur sic orarent, visibiliter viderunt quod lumen de celo descendit, et lanpades .XVI., que ibi pendebant extincte, illo igne divinitus sunt accense, et sic Deo omnes gratias retulerunt. Capharus autem, qui fuit primus gestorum communis Ianue cronographus, dicit se predicte captioni interfuisse et supra dictum lumen de celo descendere et lampades accensas conspexisse. anno quoque sequenti armaverunt galeas .XXVI. et naves .VI. et in Siriam perriexerunt, et mortuo Godofredo rege Ierosolimitano, Balduinum, ducem Lotoringie, fratrem ipsius Godofredi, regem loco ipsius constituerunt. et Cesaream et multas civitates Sarracenorum preliando ceperunt, in quibus ecclesias Christi erexerunt. anno vero Domini .M.C°VI°. Ianuenses, .XL. galeas armantes, in Siriam sunt profecti, et Tripolim et Gibellum maiorem ceperunt, et civitates illas Christi ecclesiis repleverunt. fecit etiam civitas Ianue in statu sue progressionis quoddam aliud factum victoriosum, quod cessit ad ipsius civitatis magnam utilitatem. nam circa annos Domini .D.CCCC.XXXIII. [cum] Ianuenses cum galeis armatis ad quedam loca, ut dicitur, processissent, ecce galee plures Saracenorum, de Affrica venientes, civitatem Ianue hostiliter intraverunt et civitatem cum armis percurrentes, magnam hominum cedem fecerunt. ipsam quoque civitatem thesauris et divitijs spoliarunt. insuper parvulos et mulieres captivas et captivos duxerunt ad suam patriam. dum igitur recessissent, galee Ianuensium applicuerunt et audientes [casum] tam tristem et tam dolorosum, inimicos, accensis animis, tamquam leones feroces sunt protinus insecuti. Sarraceni autem in quadam insula Sardinee de Buxinarijs, que Insclamontor dicitur, residebant ut spolia dividerent et comessationibus vacarent. Ianuenses hostes viriliter sunt agressi et omnes gladio trucidarunt, unde usque hodie, sicut dicunt illi qui viderunt, ibidem ostenditur, acervus ossium occisorum in testimonium tante occisionis facte. quocirca Ianuenses, recuperatis uxoribus et filijs et thesauris, Ianuam cum inmenso gaudio redierunt. ista autem tanta strages hominum, a Sarracenis in Ianua facta, [permonstrata] fuit Ianue in quodam fonte converso in sanguinem, qui uno die largissime emanavit in loco, qui hodie dicitur Fontanella, sicut infra dicetur in titulo de Theodolfo, episcopo nono. fecit etiam civitas Ianue in statu sue progressionis aliud factum victoriosum, quod cessit in magnam Christianorum consolationem. siquidem Antiochena civitas a Saracenis fuerat capta et a Christianis ablata, de quo inmenso dolore Ecclesia et tota Christianitas fuit afflicta, tum quia erat civitas nobilis, tum quia nomen Christianitatis primo ortum habuit, tum quia beatus Petrus apostolus primam cathedram pontificalem ibi tenuit et per septem annos ibi sedit, tum quia corona et tunsura clericorum ibi primo incepit. quocirca summus pontifex Ianuenses requisivit ut ad recuperationem civitatis Antiochie exercitum mitterent galearum. Ianuenses igitur summo pontifici obedientes, galeas .XL., ut supra dictum est, armatas strenue in Siriam direxerunt. anno autem Domini .Mo.LXXXXIXo. cum magno exercitu Galicorum et aliorum peregrinorum sub duce Godofredo de Bugnono, Antiochiam venientes, ipsam potenter ceperunt, Deo gratias magnas referentes. Sarraceni vero, magno exercitu congregato, Antiochiam redierunt, ipsam recuperare volentes. sed Ianuenses cum ceteris Christianis ipsos penitus fugaverunt, et sic Ianuenses cum victoria magna et immenso gaudio ad propria sunt reversi. fecit etiam civitas Ianue in statu sue progressionis aliud factum magnificum, quod ad magnam victoriam de hostibus eis cessit. nam circa Domini annos .M.CXX. Ianuenses contra Pisanos galeas .LXXX. et gatas multas et alia ligna potenter armaverunt, et per Arnum fluvium pergentes et in terram descendentes, stantarium et vexilla in terra fixerunt et exercitum Pisanorum fugarunt, et sic Pisani territi cum eis composuerunt, promittentes quicquid Ianuenses peterent se facturos. et quoniam Pisani multos Ianuenses in carcere detinebant, Ianuenses illuc accesserunt et eos inde eduxerunt, et sic omnia, que voluerunt, ad libitum asecuti, Ianuam cum magna redierunt gloria. qualis et quanta civitas Ianue fuit et est in statu sue perfectionis. [capitulum tertium]. /* Postquam vidimus qualis et quanta fuit civitas Ianue in statu sue inchoationis et progressionis, nunc restat videre qualis et quanta fuit et est in statu sue perfectionis. in quo quidem statu fuit et est potens et maxima. istum autem statum credimus incepisse ab illo tempore circa, quo fuit archiepiscopali honore sublimata, quod quidem fuit anno Domini .M°.CXXXIII. et tunc civitas Ianue multum cepit crescere et nomen suum ubique terrarum plurimum dilatare. dignum enim fuit ut tunc inciperet amplius sublimari quando [honore] archiepiscopali meruit exaltari ut, sicut in ea crescere cepit spiritualis autoritas, sic et cresceret secularis potestas, ut divitiis et potentia inciperet esse gloriosior, que facta fuerat archiepiscopali dignitate sublimior. ab illo igitur tempore divitiis et gloria multum crevit et multum potentiam, et dominium ampliavit. in tantum quidem crevit, quod eius potentiam experta est magnificentia regum, gens Saracenorum et etiam civitas Venetorum nec non et civitas Pisanorum. ista autem ostendamus per pauca exempla, que in cronica communis Ianue invenimus veraci, ut credimus, stillo conscripta. si omnia, que ibi sunt scripta de ista materia, vellemus hic scribere, posset nimia prolixitas auditorum animos honerare. ostendamus igitur quomodo potentiam civitatis Ianue imperialis magnificentia est experta. si enim aliquando reges vel principes vel imperatores Ecclesie contradicere voluerunt, Ianuenses semper, fide inconcussa devotione sedula, Ecclesie adheserunt non timentes potentias regum, non formidantes animositates principum, parvipendentes minas et precepta imperatorum. anno Domini .M.oC.LV. Fredericus imperator Ianuam misit ut solempnes ambasiatores, cum pleno mandato faciendi quicquid preciperet, ad suam presentiam mitterentur. missi sunt igitur ambasiatores, non tamen, ut petebat, mandatum portantes plenum. cum igitur venissent, petijt imperator ut sibi Ianuenses homagium facerent, fidelitatem iurarent, obsides sibi darent, tributa persolverent. et multa alia gravia postulabat. que cum ambasiatores audissent, insalutato hospite, Ianuam redierunt et omnia in consilio retulerunt. diffinitum est in consilio ut omnia, que imperator postulabat, denegentur. sola tamen sibi fidelitas offeratur. quod cum imperator audisset, in iram et furorem [est] maximum excitatus, minans quod ad civitatem veniret potenter et sue dominationi subiciet. Ianuenses igitur ad defendendum se viriliter paraverunt, civitatem muro cingentes et alias fortilitias erigentes. sed cum imperator tantam eorum constantiam audivisset, a suo proposito destitit et sola fidelitate contentus fuit. anno quoque Domini .Mo.C.LXIIo., cum Alexander IIIs canonice in papam fuisset electus, Fredericus imperator .IIIIor. alios in summos pontifices successive per tyrampnidem fieri procuravit, dicto Alexandro totis viribus se opponens. qui tamen omnes electi mala morte perierunt. sicut enim male intraverunt, ita male exiverunt. cuius rei causa sisma inter papam et imperatorem longo tempore perduravit. sed cum Alexander timore imperatoris non posset in Urbe consistere, misit Ianuensibus ut ipsum de manu pharaonis eriperent et ipsum Ianuam deportarent. quocirca Ianuenses galeas armaverunt et ipsum papam Alexandrum Ianuam deportaverunt, minas imperatoris parvipendentes dummodo Ecclesie servirent. postmodum autem ipsum in Franciam portaverunt. qualiter autem Frederico primo et Octoni et Conrado et Frederico secundo imperatoribus ab Ecclesia excommunicatis et sismaticis Ianuenses totis viribus in favorem Ecclesie restiterunt, sufficienter in cronicis et in ystorijs omnia reperiuntur expressa. anno quoque [Domini] .Mo.CCo.XLIIII., cum alius Fredericus imperator dominum Innocentium papam IIIIm in Subtrio teneret obsessum Ianuenses galeas .XXIIIIor. armaverunt et de Civitate Vetula accipientes ipsum papam, eum Ianuam deduxerunt; quod quidem imperatori displicuit vehementer, maxime cum sciret quod ipse Innocentius Lugdunum pergeret, ut contra se consilium celebraret et ipsum ab imperio deponeret, sicut ivit et ipsum ibi deposuit. sed Ianuenses penitus de ipsa indignatione non curaverunt. potentiam Ianuensium sepe enim gens Saracenorum experta est. nam magnas et famosas civitates obsederunt atque ceperunt, scilicet Armariam atque Tortosam cum stolo maximo galearum, quas ceperunt anno Domini .M.C.XLVIII. in captione enim Armarie habuerunt Ianuenses .LXIIII. galeas et multas naves. capientes dictam civitatem, ceperunt in ea viginti .Ma. hominum, exceptis illis, qui fuerunt in prelio interfecti. sequenti vero anno Tortosam accedentes, eam potenter ceperunt. Septam quoque, civitatem Saracenorum famosam et populosam, potenter obsederunt anno scilicet Domini .M.CC.XXXII., ubi fuerunt magne naves .LXX., minores vero .XXX., galee quoque .XX. et multa alia ligna armata. Damiatam quoque anno Domini .M.CC.XX., adiuvantibus Francis, potenter ceperunt. potentiam etiam Ianue sepe experta est civitas Pisanorum. nam Ianuenses sepe portum Pisanum intraverunt et turres funditus destruxerunt. Plumbinum quoque penitus destruentes, mulieres et parvulos Ianuam deduxerunt. quid plura? si vellemus omnes victorias enarrare, quas Ianuenses de Pisanis diversis temporibus habuerunt, fatigaremus [calamum] et forte legentibus faceremus fastidium et auditorum gravaremus auditum. et ideo qui ista scire desiderat, cronicas communis Ianue legat et ibi inveniet omnia diligentius exarata. unum tamen opus victoriosum, quod nostris temporibus accidit, nolumus sub silentio preterire. anno quidem Domini .Mo.CCo. .LXXXIIIo. Pisani galeas .LXXII. et alia ligna plura armaverunt ut Riperiam Ianue percurrerent et dampna multa inferrent. Ianuenses vero contra eos galeas .LXXXXVI. viriliter armaverunt, in quibus dominus Obertus Aurie, qui tunc erat capitaneus communis Ianue, fuit admiratus constitutus. triginta autem .VI. istarum galearum per dies plures iam armate fuerant, in quibus dominus Benedictus fuerat admiratus constitutus, qui contra Pisanos in Sardiniam fuerat profectus. et ecce cum suo stolo supervenit et stolo domini capitanei se coniunxit et cum galee Ianuensium galeas Pisanorum super portum invenissent Pisanum, eas potenter invadunt, ita quod .XXXIII. galeas acceperunt, quibusdam alijs in mari demersis. quanta autem strages et occisio hominum Pisanorum ibi fuerit, compassio esset referre et stupor audire. numerus autem captivorum et occisorum ad .x. milia et ultra dicitur ascendisse. Ianuenses igitur ex tali victoria nullam pompam nec vanagloriam ostenderunt, Dei magnalia laudaverunt, qui fecit mirabilia magna solus. de civitate Venetorum hoc dicendum est, quod olim ipsi Veneti Ianuensibus dampna plurima intulerunt. causa autem fuit quia cives nostri, qui tunc temporis erant minus considerantes provide, super galeas suas ponebant gentem Lombardicam, artis nautice insciam et marinis prelijs inexpertam. et ideo, sicut ad remigandum indocti erant, sic ad pugnandum erant inutiles et ad omnia opera exequenda inexperti et rudes. tales enim melius sciunt terram scindere quam equoreas undas sulcare, melius ducere vehicula quam vasa gubernare marina. tales languente stomaco et dolore capite circumvento, malunt gemitus querulosos emittere, quam ad hostes vivaciter proclamare, malunt ymis prostrati incombere, quam planctis tremulis languentia corpora sustentare. tales igitur homines circa bella pedestria occupentur et ad prelia classica nullatenus proficiscantur. unusquisque enim homo in illo opere amplius valet in quo maius exercitium habet, propter quod cives nostri moderni, salubriori utentes consilio, super galeas et naves suas gentem non ponunt Lombardicam nec alienigenam, sed propriam atque domesticam. et ideo postmodum de Venetis et Pisanis et eorum galeis plures victorias habuerunt. unum autem opus victoriosum hic ponimus, quod moderno tempore novimus accidisse. anno quidem Domini .M.CC.LXXXXIIIIo., dum quidarn merchatores de Ianua ad partes Romanie pergerent, intellexerunt quod quedam galee Venetorum naves .III. Ianuensium, pretiosis mercibus honustas, ceperunt et multa alia gravamina in diversis locis Ianuensibus intulerunt. erant autem galee Venetorum numero .XXVIII. et .IIII.or . ligna, que erant .LXXX. remigum. galee vero mercatorum de Ianua erant numero .XVIII. et duo ligna .LXXX. remigum. dicti etiam mercatores de Ianua, çelo patrie animati, onera sua apud Peram deposuerunt et nobilem virum dominum Nicholinum Spinulam, qui ad imperatorem Grecorum a communi Ianue sollempnis nuntius fuerat destinatus, in suum admiratum eligentes, ad ferendum auxilium fratribus suis profecti sunt. prius tamen per duos fratres Minores ad capitaneum galearum Venetorum miserunt, rogantes quod cum inter eos treuga esset, fratres suos, quos ceperant, cum navibus et rebus libere dimitterent. illi superbe nimium respondentes et de sua multitudine confidentes, ad expugnandas galeas Ianuensium totis viribus properabant. Ianuenses igitur prelium declinabant, maxime quia illi in maiori numero satis erant. cum igitur Ianuenses cum suis galeis in portu Layacij se recepissent et viderent stolum galearum Venetorum contra se ad prelium preparare, a portu se elongaverunt et ad se defendendum viriliter paraverunt. et ecce accidit incredibilis victoria et nostris temporibus inaudita et de Celo, ut credimus, preparata, quia tam pauce galee Ianue contra tantam galearum multitudinem Venetorum, fortiter preliantes, omnes debellaverunt et .XXV. victoriose ceperunt, que omnes erant onuste mercibus pretiosis. relique autem fuge presidio evaserunt. in isto autem facto impletum et quod dixit Iudas Machabeus prout in libro Machabeorum habetur. cum enim illi qui erant ex parte Iude essent pauci et hostes essent multi, volens Iudas supradictos suos adiuvare, dixit eis: "Facile est concludi multos in manibus paucorum nec est differentia in conspectu Dei celi liberare in multis vel in paucis, quia non in multitudine exercitus victoria belli, sed de celo est fortitudo. ipsi veniunt ad nos in multitudine contumaci et superba ut disperdant nos; nos vero pugnabimus pro animabus nostris, et ipse Dominus conteret eos ante faciem nostram". ista autem verba, que dicta fuerunt de illo prelio antiquo, dici possunt omnia per ordinem de isto prelio moderno. illi erant multi, nostri vero pauci. illi veniebant cum contumacia et superbia, nostri stabant pro iustitia. illi veniebant ut disperderent et spoliarent, nostri fortiter stabant ut se defenderent. et ideo facile fuit Deo multos in manibus paucorum concludere, quia non est differentia in conspectu Dei celi in multis vel in paucis liberare. ceterum ipsi Veneti ex supradicta strage tam miserabili, nimio dolore ac rubore perfusi, conati sunt tantam suam verecundiam verbis et factis tegere et quibusdam fictis coloribus paliare. verbis quidem tegere voluerunt, quia ad diversas provincias propinquas et remotas scripsisse dicuntur quod iam nolebant in partibus Armenie seu Syrie cum Ianuensibus confligere, sed volebant eorum fines potenter invadere, portum violenter intrare et ipsos triumphaliter debellare. factis autem tegere voluerunt, quia nulli Veneti navigare debeant, sed omnes ad impugnationem Ianuensium se disponant. insuper conati sunt Cathalanos et Siculos precibus et promissis contra Ianuenses sibi facere federatos. Trivisinos quoque et Paduanos ac Ferrarienses et Cremonenses et ceteros iuxta ripam Padi habitantes ceperunt in sui auxilium invocare, et nautas et bellatores inde conducere. ceperunt quoque multas galeas de novo construere, arma et cetera neccessaria preparare. vidisses tunc totam civitatem Venetiarum rebus nauticis occupari, repleri tumultibus, vociferationibus agitari. nam [hic] erat strepitus artificum, ibi fragor armorum, ibi clamor irrationabilium populorum. at Ianuenses, talia audientes tonitrua, ad defensionem viriliter se accingunt, galeas construunt, arma preparant et omnia rebus bellicis neccessaria diligenti studio subministrant, non curantes cum aliquibus confederationem facere, nec bellatores sive nautas aliunde conducere, nec auxilium ab aliquibus mendicare, scientes quod per se ipsos sufficientes sunt hostibus resistere, imo de ipsis nobiliter triumphare. fecerunt igitur Ianuenses devetum ne aliqui navigent, fecerunt et edictum ut omnes Ianuenses, ubicumque sint, Ianuam revertantur, quamvis Satis pauci dicuntur fuisse reversi. anno igitur Domini .M.CC.LXXXXV. de mense ianuarij nobilem virum dominum Ubertum Aurie admiratum generalem constituunt et ei ordinandi et tractandi omnia huic operi expedientia de consilio credentie plenam potestatem committunt. et quamvis commune et aliqui cives plures haberent galeas, dictus tamen dominus admiratus de consilio credentie multas alias galeas de novo statuit construendas, ita quod in universo habuerunt .CC. et amplius corpora galearum. Dum ista sic fierent, ecce ad aures summi pontificis domini Bonifatij .VIII., fama celebri deferente, pervenit quod Ianuenses et Veneti grandes faciunt apparatus, ut mutuo se in mari inveniant, vires suas alternatim exerceant et mutua decertatione confligant. summus autem pontifex predictus, videns istarum duarum civitatum discordiam ad magnam totius Christianitatis cedere posse iacturam et maxime ad impedimentum negotij Terre sancte, volens tantis obviare periculis, ad utramque civitatem legatos sollempnes transmisit, mandans per litteras apostolicas ut sollempnes ambaxatores, habentes plenum mandatum, ad suam presentiam mittere non postponant. nam Ianuam episcopum Messanensem misit, archiepiscopum vero Reginum Venetias, destinavit. qui utique ad civitates sibi iniunctas de mense martij pervenerunt, michi quoque mandavit ut pro ipso negotio ad suam presentiam festinarem. episcopum vero Venetorum, qui ad curiam iverat alia de causa, summus pontifex ista de causa retinuit. per eosdem etiam legatos inter utramque X civitatem treugas indixit, quas usque ad festum sancti Iohannis Baptiste proximum venturum observandas mandavit sub pena scilicet excommunicationis, quam ipso facto incurrere voluit transgressores. electi sunt igitur in ambaxatores duo nobiles, scilicet dominus Luchetus Gattiluxius et dominus Porchettus Salvaticus et duo iurisperiti, scilicet dominus Manuel Osbergerius et dominus Petrus de Ugolino. cum igitur ad summi pontificis venissemus presentiam, longus de pace seu treuga hinc inde habitus est tractatus. ibi enim moram .c. dierum et amplius contraximus, tum quia summus pontifex circa pacem illustris regis Sicilie et Siculorum fuerat utiliter occupatus, tum quia duo de ambaxiatoribus Venetorum Venetias sunt reversi, qui tandem post expectationem diutinam ad curiam redierunt. et quoniam dicti ambaxatores sciebant de armamento tam inclito, tam nobili, tam potenti, quod videbantur facere Ianuenses, ideo per quosdam modos latebrosos et occultos totis viribus laborabant ut ipsum armamentum per summum pontificem deberet totaliter impediri, modo summum pontificem inducendo ut tam Venetis quam Ianuensibus deberet sub pena excommunicationis precipere quod armamentum dimitterent et sibi mutuo cum galeis obviam non exirent, modo ipsi summo pontifici suadendo ut treugas iam finitas usque ad festum sancti Michaelis auctoritas Apostolica prolongaret, ut sic armamentum Ianuensium impediret. sed quoniam dicit Salomon frustra iacitur rete ante oculos pennatorum, ideo ambaxatores Ianuensium oculati et pennati, idest sapientes et cauti eorum latebras detegebant et eorum conatus ad nichilum redigebant. at Ianuenses videntes tam diu negotium in curia Romana differri et nichil ad effectum deduci; considerantes etiam quod treugue terminus per summum pontificem assignatus iam erat elapsus, ideo ad complendum et perficiendum suum armamentum viriliter processerunt, comitarias assignantes, vexilla destribuentes, stantarium erigentes et supersigna fieri facientes, ita quod octo milia supersigna, tam serica quam deaurata, fuisse dicuntur in brevi tempore preparata. vidisses tunc totam civitatem Ianue iubilo inmenso repleri et totam Riperiam ad gaudium et letitiam commoveri. nam alij incedebant sericis floreis insigniti, alij supersignis deauratis et sericis decorati, alij armis fulgentibus adornati, omnes autem nimia exultatione repleti. sic enim omnes ad istam pugnam properabant, tanquam si ad spolia dividenda pergerent vel ad thesauros inveniendos currerent vel ad nuptias properarent. multi quoque, qui remanere poterant, ultro se offerebant ac spontanei ibant, imo retineri non poterant. sicut enim homines consueverunt cogi ire ad prelium, sic istos quodammodo cogi oportebat ut remanerent, a prelio magis freno trahendi indigentes quam stimulo provocandi. et, quod erat mirabile, filius non erat contentus de patre, nec pater de filio, nec frater de fratre. sed filius patrem, pater filium, frater fratrem alacritate mirabili sequebantur. in illo quoque stolo sive armamento tam inclito fuit tota nobilitas civitatis, totus flos iuventutis, tota electio popularis, tota Riperie fortitudo. utinam sic essemus prompti ad Christi vindicandas iniurias, sicut sumus ad nostras. utinam tam gloriosum armamentum fuisset in recuperationem Terre sancte conversum, quia omnes hostes fidei Christiane, qui tam magnificum stolum conspicerent, vires perderent, territi fugerent et colla submitterent. sed spero in Domino quod alias faciemus pro Christo quod modo fecisse videmur pro mundo. quid multis moror? a die .xv. iulij usque ad diem .xvm. augusti galee .cc. fuerunt armate cum magna gloria, letitia et triumpho. placuit tamen domino admirato et sapientibus ut ad galeas .CLXV. reducerentur, quod et factum est, ita tamen quod nulla galea fuit, que ad minus .ccxx. armatos homines, ut communiter dicitur, non haberet; alique tamen .CCL., aliquando vero .CCC. habuisse dicuntur. quicumque autem nobilis viros de civitate vel de Riperia super suam galeam habere poterat, expensis et sumptibus non parcebat. in illo igitur stolo tam magnifico fuisse dicuntur .XLV. milia hominum bellatorum. tot etiam homines in civitate et Riperia remanserunt, quod, si oportuisset, adhuc .XL. galeas armare nobiliter potuissent, custodibus sufficientibus in civitate et Riperia derelictis. verum quoniam Ianuenses intellexerunt quod Veneti multa verba ampulosa et iactantie plena protulerant et per diversas regiones tam propinquas quam longinquas scripserant, se scilicet usque ad portum Ianue venturos esse cum magno exercitu galearum ut ibi potentiam suam ostenderent et iura pariter demonstrarent, ideo ex parte potestatis et capitanei et sapientum Credentie duci Venitiarum littere fuerunt directe, inter cetera continentes quod indecens videretur si Ianuenses permitterent exercitum galearum Venetorum tam longas semitas marinas percurrere, tantas equoreas undas sulcare, tantam in navigando fatigationem assumere ut scilicet usque ad portum Ianuensem navigando venirent. et ideo notum eis faciunt quod dominus Obertus Aurie admiratus cum stolo suo galearum usque in Siciliam obviam eis venit ut ibi eos aut inveniat presentes [aut expectet absentes] et tunc ipsi Veneti iura sua proferrent, et Ianuenses similiter iura sua producerent, et Deus, qui est secretorum cognitor et virium omnium sapientissimus ponderator, utriusque partis iura in iudicij sui statera vibrabit et unicuique ius suum tribuet, prout iustum esse prospexerit, et iustitia flagitabit. missis igitur litteris supradictis, recessit de partibus Ianue cum suo stolo dominus admiratus ad partes Sicilie profecturus, habens secum salutis nostre signum salutiferum triumphale, scilicet vere Crucis vexillum. intra hec de curia, infecto negotio, redivimus et totum stolum galearum iam de Ianua et de finibus recessisse invenimus. cum igitur dominus admiratus ad partes Sicilie advenisset, vehementer cum toto suo exercitu doluit quod ibi Venetos non invenit. quocirca tam in portu Messano, quam alibi per dies .XVIII. eos expectavit, omnibus Siculis admirantibus et pre admiratione stupentibus et pre stupore quodammodo a se ipsis deficientibus de stolo galearum tam magnifico, tam inclito, tam potenti. Sed certe satis et diu expectare potuisset, quia de stolo Venetorum non erat vox aliqua neque sensus. qui enim iactaverant se venturos esse usque ad partes remotas Ianuensium, venire noluerunt usque ad partes viciniores Siculorum. et qui dixerant quod portum Ianue potenter intrarent, ipsi intra suum portum se viliter incluserunt. Ianuenses autem adhuc ulterius processissent et gulfum Venetorum intrassent, nisi quia iam tempus venerat autumpnale. et quoniam tunc sepe fieri consuevit temporis mutatio, ideo periculosa fuisset tam longa navigatio, propter quod dominus admiratus cum stolo ad propria cum gloria multa reversus est et a toto populo et clero et a nobis gloriose susceptus, precedente salutifero Crucis vexillo, cum immenso gaudio et triumpho. ideoque ipsis Venetis convenire potest verbum sapientissimum Salomonis dicentis: "Nubes, ventus et pluvie non sequentes, vir gloriosus et promissa non implens". sepe enim videmus quod nubes, magna emittentes tonitrua, magnas pluvias comminantur et tamen sepe non faciunt quod minantur. sepe etiam aliqui venti minantur se pluvias velle adducere et tamen sepius non adducunt. eodem modo sunt multi vanagloriosi, qui habent verba magnifica, sed opera fere nulla. ideo de talibus bene dicitur: nubes, ventus et pluvie non sequentes, vir gloriosus, idest vanagloriosus, et promissa non implens. istud per omnia in ipsis Venetis verificatum esse videmus. fecerunt quidem multa tonitrua, idest verba comminatoria, emiserunt ventos, idest verba ventosa, habuerunt quoque ampla promissa, sed tamen non emiserunt pluvias, quia non habuerunt aliqua opera virtuosa. et ideo de eis bene dicitur: "Nubes et ventus et pluvie non sequentes, vir gloriosus, idest vanagloriosus, et promissa non implens". capitula .VIe. partis. Sequitur sexta pars, in qua agitur de seculari regimine civitatis Ianue. et ista pars habet tria capitula. in primo capitulo dicitur quod Ianuensis civitas fuit diverso regimine gubernata. in secundo dicitur quod tutius est regi ab uno, quam a multis, nisi ipsi multi sint in bono uniti. in tertio ponitur periculum quod provenit ex regimine malo et utilitas que provenit ex regimine bono. quod civitas Ianue fuit diverso regimine gubernata. [capitulum primum]. Civitas Ianuensis secundum temporum varietatem habuit rectorum diversitatem. nam primo eam rexerunt consules, qui de ipsa civitate annis singulis eligebantur et multa facta virtuosa eorum temporibus fuerunt peracta. duravit autem regimen consulum usque ad annos Domini .M.C.LXXXX., verumtamen adhuc interpollatim regebatur civitas modo per consules modo per potestates, et hoc usque ad annos Domini .M.CC.XVIo. ab illo enim tempore citra non fuerunt aliqui consules de communi, sed semper fuerunt de foris potestates; postea vero recta fuit civitas per potestates et primus potestas fuit Manegoldus civis Brisiensis. eligebantur etiam annis singulis .VIII. nobiles ut potestati assisterent et de eorum consilio potestas se regeret. duravit autem regimen potestatum usque ad annos Domini .M.CC.LXX. . ponere autem nomina potestatum et consulum nimis esset prolixum, sed qui hoc scire desiderat, in cronica Communis ista requirat. post hec autem electi sunt capitanei, videlicet nobiles viri dominus Obertus Spinula et dominus Obertus Aurie. electus quoque est abbas et antiani. quamvis enim annis singulis potestas aliquis eligeretur, penes tamen capitaneos merum et mixtum imperium residebat. duravit autem regimen capitaneorum usque ad annos Domini .M.CC.LXXXXI. . tandem rediit regimen ad potestates. capitaneus tamen de foris eligitur, abbas vero et antiani in suo gradu et regimine perseverant, et istud regimen modo currit. utrum autem regimen ipsum mutandum sit ignoramus; rogamus tamen Deum ut, si aliquando mutari debuerit, semper in melius permutetur. sed nichil obest regi per consules vel per potestates vel capitaneos vel abbates, dummodo res publica bene regatur. super hoc autem ponere possumus tale exemplum, quod etiam sanctus Augustinus in parte tangit. si enim aliquis homo habet tres claves alicuius porte sive ianue, una quarum est aurea, alia argentea, tertia lignea, respiciendo quidem ad pretiositatem materie, melius valet clavis aurea et argentea, quam lignea; sed [si] lignea melius aperit ianuam, melius valebit lignea, quam aurea et argentea, quantum scilicet ad officium aperiendi. ponamus igitur tres homines, quorum unus multum est potens, iste est quasi clavis aurea; alius multum est dives vel sapiens, iste est quasi clavis argentea; alius est pauper et conditionis infime, iste est quasi clavis lignea. certum est autem quod, quantum ad extimationem mundi, plus valent et plus extimantur potentes et divites, quam pauperes. sed si pauper melius et iustius rempublicam regit quam potens vel dives, iste debet melior reputari, quantum scilicet ad officium presidendi. de hoc habemus exemplum in veteri Testamento. ibi quidem duo erant, unus potens et dives et rex, scilicet Saul, qui erat quasi clavis aurea; alius pauper et pastor ovium, scilicet David, qui erat quasi clavis lignea. et tamen Deus, videns quod Saul rempublicam non bene regebat et sciens quod David, pauper et pastor melius rempublicam gubernaturus erat, Saulem regem abiecit et David pauperem in regimine collocavit. per quod datur intelligi quod nichil obest qualis conditionis sit rector, dummodo rempublicam iuste et laudabiliter regat. eodem modo dicimus quod nichil obest per quoscumque civitas nostra regatur, dummodo bene et iuste regatur. si enim melius regitur per consules quam per potestates, meliores sunt consules. si vero melius regitur per potestates quam per consules, melius valent potestates. si vero melius et iustius per capitaneos regitur et abbates, melius valent isti quam illi. ille enim semper ad regimen magis est preficiendus, qui ad regendum magis invenitur ydoneus. in rectore non est attendenda persone qualitas, sed virtutum probitas, iustitie equitas, matura discretio cordis et animi magnitudo. quod tutius est regi ab uno quam a multis, nisi ipsi multi sint in bono uniti. capitulum .2. Rectores et magistratus sunt utiles et neccessarij ad rempublicam gubernandam. sicut enim dicit beatus Petrus apostolus, positi sunt a Deo ad vindictam malefactorum, laudem vero bonorum. tutius tamen est regi ab uno quam a multis, ex eo quod multi rectores sepe fiunt discordes et discordia rectorum est ad conturbationem maximam subditorum. sicut enim ventis contrariantibus mare concutitur, sic rectoribus discordantibus populus dissipatur. ideo conqueritur Dominus per Prophetam, dicens: "Pastores multi demoliti sunt vineam meam". tutius est igitur regimen unius quam multorum. ideo Dominus pro magno munere per Prophetam populo suo promisit, dicens quod ponetur sibi caput unum et quod princeps unus erit in medio eorum. istud autem per multa exempla in naturalibus ostendere possumus. de hoc enim habemus exemplum in mundo, quia totus mundus regitur ab uno opifice. sicut enim solus Deus omnia creavit, sic et ipse solus omnia gubernat et regit. de hoc etiam exemplum habemus in corpore humano, quia omnia membra corporis reguntur ab uno capite. si enim in corpore essent duo capita, tunc esset magnum scisma et divisio inter membra. de hoc iterum exemplum habemus in anima, quia omnes vires et potentie anime ab una ratione reguntur. omnes enim cogitationes, intentiones et voluntates ratio tanquam rex advocat et prout expedit ordinat. de hoc etiam exemplum habemus in apibus, que reguntur ab uno rege. omnes enim uni regi obediunt. nam ipso egrediente egrediuntur, ipso redeunte redeunt et ipso stante quiescunt. iterum exemplum habemus in numeris, omnes enim numeri derivantur ab uno. cum igitur in naturalibus inveniamus quod omnia disponuntur ab uno, debet etiam esse in hominibus ut scilicet omnes regantur ab uno, maxime cum ars naturam debeat imitari. verum est tamen quod, quando sunt multi rectores, qui sunt concordes et in iustitia uniti et in republica conservanda voluntarij, per tales quidem, quamvis sint multi, potest respublica salubriter gubernari. et ideo optandum est quod ubi sunt multi rectores, semper ad invicem sint concordes, nisi forte ad iniustitiam declinarent, tunc enim potius esset optandum quod inveniantur discordes. sicut enim bonum unitum est fortius, sic malum divisum est debilius. videmus enim quod, quando sunt multi qui navem vel aliquam rem ponderosam trahunt, si vires eorum uniuntur, sunt ad trahendum fortiores; si vero vires eorum dividuntur, sunt debiliores. per istum modum etiam est dicendum quod, quando alicubi sunt multi boni rectores, si uniuntur, erunt ad conservandam rempublicam fortiores; si vero sunt mali et dividuntur, erunt ad exercendas iniustitias debiliores. et ideo, ut predictum est, sicut preferendum est ut boni rectores sint uniti, sic optandum est ut mali rectores sint divisi. inter bonos igitur rectores et quoscumque alios homines [bonos] concordia est bona, discordia mala. inter malos vero, [e] converso, concordia mala et discordia est bona. ista autem, que diximus, per testimonia sancte Scripture comprobemus. quod enim concordia inter bonos sit bona dicitur in Ecclesiastico: "In tribus bene placitum est spiritui meo, que sunt probata coram Deo et hominibus: concordia fratrum, amor proximorum et vir et mulier bene sibi consentientes". multum enim placet Deo et hominibus quando aliqui habent concordiam exterius in opere et amorem interius in corde. et ideo dicit: "concordia fratrum et amor proximorum". et quando etiam in rebus domesticis bene conveniunt in pacifica conversatione, et ideo subdit: "et vir et mulier bene sibi consentientes". quod vero discordia inter bonos sit mala, habetur ex verbis Apostoli in epistola Ad Corinthios, ubi suos discipulos reprehendit de quadam contentione, quam habebant ad invicem occasione baptismi. quidam enim dicebant quod baptismus suus erat melior, quia baptiçati, erant a Petro. alij quod suus erat melior, quia baptiçati erant a Paulo. alij quod suus erat melior, quia baptiçati erant ab Appollo. Apostolus autem eos reprehendit de tali contentione, ostendens quod Petrus et Paulus poterant lavare exterius, sed Christus solus baptiçat interius, dum culpam remittit et gratiam infundit. unde Apostolus de tali contentione eos reprehendit dicens: "Significatum est mihi de vobis, fratres mei, quod contentiones sunt inter vos. hoc autem dico quod unusquisque vestrum dicit: ‘‘Ego quidem sum Pauli, ego autem Appolli, ego vero Cephe idest Petri’’. nunquid Paulus crucifixus est pro vobis? aut in nomine Pauli baptiçati estis?". multum igitur displicet Deo quando discordia ponitur inter bonos. unde in Ecclesiastico dicitur quod Deus odit illum qui seminat inter fratres discordiam. istud est officium dyaboli, qui in medio tritici super seminat çiçaniam, dum inter bonos ponit divisiones et scandala. concordia vero inter malos est mala. malum est enim quando aliqui fures sunt concordes ad furandum, raptores ad rapiendum, occisores ad occidendum. talium concordiam et pacem Propheta detestatur dicens: "Çelavi super iniquos, pacem peccatorum videns". discordia vero inter malos est bona sicut patet ex libro Actuum Apostolorum, ubi dicitur quod inter eos Iudeos due erant secte: una Phariseorum, qui confitebantur resurrectionem, alia Saduceorum, qui negabant resurrectionem. quamvis autem isti in hoc essent divisi, in persecutionem tamen Pauli omnes erant uniti. isti igitur omnes Paulum ceperunt, eum occidere cupientes. Paulus vero, volens inter eos divisiones ponere, ut sic evadere posset, dixit magna voce quod ipse resurrectionem credebat et predicabat et pro tali fide captus erat. quod audientes Pharysei, qui resurrectionem credebant, dixerunt quod nolebant [ut Paulus] mali aliquid pateretur. Saducei autem dicebant quod moreretur. unde inter eos magna divisio est exorta, et sic Paulus de manibus eorum evasit. ista divisio fuit bona, quia nisi Paulus eos taliter divisisset, ipsum morti tradidissent. utile est igitur quando rectores mali sunt divisi, quia tunc ad invicem in malis processibus se impediunt et sibi mutuo contradicunt et ex tali contraditione multa mala intermittuntur, que quidem fierent si ipsi essent in malo concordes. quod magnum periculum provenit ex regimine malo et magna utilitas ex regimine bono. [capitulum tertium]. Tirannus, non rector, est dicendus qui propriam utilitatem semper appetit et communem utilitatem populi non requirit, qui rempublicam non procurat. iste secundum diversas passiones vitiorum, quibus subiacet, populum sibi subiectum affliget. si enim faucibus avaritie inardescit, bona subditorum rapiet. unde dicit Salomon: "Rex iustus erigit terram, vir avarus destruit eam". si ignibus iracundie estuat, pro nichilo innocentum sanguinem fundet. unde Dominus per Eçechielem dicit: "Principes eius in medio eius, quasi lupi rapientes predam ad effundendum sanguinem". si vero livore invidie torquetur, subditorum virtutibus emulatur. non enim patiuntur tyranni ut sub eis sint aliqui virtuosi, suspicantes omnes subditorum excellentiam vel virtutem ad suam posse cedere deiectionem. Ideo, si sunt aliqui homines virtuosi, virtutes suas celant, ne ipsi tyranni de ipsis malam suspitionem concipiant. ideo dixit Salomon: "Cum surrexerint impij, abscondentur homines". abscondunt quidem suas virtutes homines virtuosi, ne habeantur suspecti. tales tyranni non sunt rectores, sed bestie feroces; bestia enim dicitur, quasi vastia a vastando. sic et tales sunt bestie, idest vastie, quia subditos suos vastant. nam vastant eos in fama, quia famam ipsorum polluunt, vastant in terrena substantia, quia omnia bona sua rapiunt; vastant in persona, quia sepe eos personaliter opprimunt, vulnerant et occidunt. de crudelitate istarum bestiarum dicit Salomon: "Leo rugiens et ursus esuriens, princeps impius super populum pauperem". ne igitur rector in superbiam et tyrannidem convertatur, debet recognoscere se esse hominem mortalem, cuius pena tanto erit gravior, quanto ad irrogandas iniurias fuerit crudelior. unde dicitur in libro Sapientie: "Fortioribus fortior instat cruciatio et potentes potenter tormenta patientur". talis igitur consideratio rectorem tenebit in timore et conservabit in humilitate. unde Romani, quando aliqui consules redibant victores, tria eis faciebant, que erant in honorem et tria que erant ad humilitatis conservationem. sicut refert Tulius, primus honor erat quia totus populus Romanus sibi cum magna letitia occurrebat. secundus quia omnes captivi, quos ipse victor ceperat, eius currum, vinctis post tergum manibus, sequebantur. tertius erat quia ipsum victorem tunica Iovis induebant et .IIIIor. equi albi currum usque ad Capitolium reducebant. ne vero ex acquisita victoria et impenso honore supra se nimis elevaretur, ideo eius victoriam et honorem tripliciter temperabant. primo, quia unus homo infime conditionis precisa veste indutus secum in curru ponebatur, ut cuilibet, quantumcumque infimo, spes daretur perveniendi ad talem honorem, si probitas mereretur. secundo, quia ille homo ipsum victorem colaphis cedebat dicens: "Cognosce te ipsum et scito te esse mortalem". tertio, quia quilibet illo die dicere sibi poterat obprobria, que volebat, ut sic humiliatus non efficiatur elatus. ex regimine vero boni rectoris magna utilitas provenit. talis enim rector iustitiam fovet, rem publicam promovet, propria bona negligit, bona comunia semper intendit. ideo talis rector potest stomaco merito comparari. stomacus enim cibum receptum et digestum sibi non retinet, sed ad membra vegetanda transmittit. sic etiam bonus rector, si aliquando aliqua bona procuranda emergunt, ea sibi non attribuit, sed ad comunem utilitatem subditorum ea convertit. sed notandum est quod, si stomacus bene fuerit ordinatus, tunc cibos receptos bene digerit et digestos ad singula menbra vegetanda transmittit et sic tota massa corporis vegetatur et regitur. si vero stomacus fuerit languidus, tunc nec cibos receptos digerit, nec ad menbra transmittit, et corpus totum debilitatur et cadit. eodem modo, si magistratus et ceteri consiliarij bene fuerint ordinati, tunc omnia, que agenda sunt, digerunt, idest diligenti discussione inquirunt, et sic digesta et discussa ad subditos servanda transmittunt et per talem modum tota res publica in suo statu servatur et regitur. si autem ipsi rectores fuerint languidi et vitijs resoluti et proprijs utilitatibus tantum intenti, tunc nec aliqua bona comunia agenda discutiunt nec discussa statuunt, sed omnia communia negligunt et parvipendunt. et sic tota res publica destruitur, dum ab ipsis rectoribus non çelatur, quod autem per stomacum sive ventrem intelligantur ipsi rectores urbium et [per] menbra subditi ostendit Titus Livius in libro primo. dicit enim quod inter populum Romanum et patres Urbis, idest senatores, maxima dissensio est exorta. dicebat enim populus quod ipsi pondus diei et estus sustinebant, laboribus et periculis expositi erant, per mundum bellando discurrebant, rem publicam defendebant. patres autem domi stabant quieti, nullis laboribus expositi, delitijs vacantes, prelia nulla gerentes. in tantum autem crevit ipsa turbatio, quod populus de Urbe exivit et in quodam monte se collocavit. tunc missus est ad eos Menenius Agripa ut eos reconciliaret. dictus igitur Menenius, inter eos contionatus, dixit quod eo tempore, quo menbra loquebantur, contra ventrem conspiraverunt. dicebant enim menbra quod omnia victualia, que cum labore maximo acquirebant, venter consumebat et nullum laborem in acquirendo sustinebat, sed in requie semper stabat et cibis et voluptatibus vacabat. ideoque preceperunt manibus ne aliquem cibum in os mitterent, preceperunt ori ne aliquem cibum sibi datum reciperet, preceperunt dentibus ne aliquem cibum masticarent. cum igitur per aliquos dies corpus sine cibo mansisset, ceperunt menbra debilitari et totum corpus ad extremam tabem duci. quod videntes, menbra revocaverunt edictum, videntes quod venter sibi, cibum non retinet; sed ipsum digestum transmittit ad venas, unde sanguis gignitur; transmittit ad menbra, unde vegetantur; transmittit ad totum corpus, unde sustentatur et regitur. postmodum autem supradictus Menenius istam parabolam adaptavit, dicens quod senatus erat venter sive stomacus, populus autem sunt menbra; negotia enim rei publice et cetera utilia senatus mature discutit et quodammodo digerit, et ea sic discussa et digesta ad populum transmittit, et sic membra dissolvuntur, si a stomaco cibus non derivatur. sic res publica tota destruitur, si maturo consilio senatorum non confovetur. et sic per talem methaphoram supradictus Menenius populum Romanum pacificavit et ad Urbem reduxit. capitula septime partis. Sequitur .VIIa. pars, in qua agitur quales debent esse rectores. et ista pars habet .IIIIor. capitula. in primo capitulo dicitur quod ipsi rectores debent esse potentes et magnanimes, ut sine timore iudicent. in secundo capitulo dicitur quod debent esse Deum timentes. in tertio capitulo dicitur quod debent habere omnem veritatem. in .IIII. capitulo dicitur quod debent odire omnem avaritiam et cupiditatem. quod rectores debent esse potentes et magnanimes ut sine timore iudicent. [capitulum primum]. Sacra Scriptura est omnium scientiarum regina, cui cetere scientie tanquam famule et pediseque famulantur, ita ut quelibet scientia in tantum approbatur, in quantum ipsius Sacre Scripture vestigia imitatur. est etiam omnium regum, principum et rectorum magistra, dans omnibus certas regulas, per quas ad sua officia dirigantur. ideoque rectores civitatum et populorum informat quales debent esse in officio presidendi. istud autem notatur in Exodo, ubi cognatus Moysi sibi consuluit dicens: "Elige viros potentes et timentes Deum, in quibus sit veritas et qui oderint avaritiam, et constitue ex quibus eis tribunos et centuriones et quinquagenarios et decanos, qui iudicent populum omni tempore". ex quibus verbis habetur quod ipsi rectores .IIIIor. debent servare, si volunt iuste et modo debito iudicare. debent enim esse potentes, Deum timentes, habere omnem veritatem et odire omnem avaritiam et cupiditatem. debent igitur esse potentes et magnanimes, ut sine aliquo timore iudicent et in suo iudicio nullius personam formident. ideo dicitur in Ecclesiastico: "Noli velle fieri iudex, nisi virtute valeas irrumpere iniquitates, ne forte extimescas faciem potentis". et in eodem libro dicitur de quodam magno iudice Dei. in diebus suis non pertimuit principem, et potentia nemo vicit illum. hoc est contra multos iudices et rectores pusillanimes et timidos, qui non audent iudicare nec punire potentes nec divites, sed tantum simplices et pauperes. ideo Dominus dicit in Iohanne: "Nolite iudicare secundum faciem, sed iustum iudicium iudicate". ille iudicat secundum faciem, qui iudicat non respiciendo ad merita cause, sed ad faciem persone. tales Propheta reprehendit dicens: "Facies peccatorum sumitis". contra tales dicit Salomon: "Pondus et pondus abhominatio est apud Deum". tales enim rectores et iudices timidi et iniusti habent pondus et pondus, idest sententiam levem et gravem, ita quod levem sententiam dant contra divites et potentes, qui plus offenderunt, et graviorem contra pauperes, qui minus deliquerunt. unde dicit Valerius quod Anacharsius philosophus leges et statuta hominum assimilabat telis aranearum. sicut enim parva animalia per illas telas transeuntia capiuntur et occiduntur, animalia vero grossiora illas telas frangunt et libere transeunt; sic etiam humanis legibus pauperes astringuntur et puniuntur, divites vero et potentes illis legibus non alligantur, et tamen tam parvi quam magni deberent legibus equaliter subiacere. ideo dicitur in Ecclesiastico: "Iustifica pusillum et magnum similiter". et in libro Sapientie dicitur de universali Iudice: "Quoniam pusillum et magnum ipse fecit, et equaliter est sibi cura de omnibus". debent igitur esse rectores magnanimes, non molles nec pusillanimes circa vitia ulciscenda. quia, sicut dicit Salomon, qui mollis et dissolutus est in suo opere frater est sua opera dissipantis, differentia vero est inter molle et durum; nam molle est quod statim cedit, durum vero est quod nunquam cedit. quidam rectores sunt nimis molles, quia ad quodlibet verbum durum mox rectitudinem iustitie deserunt. alij sunt nimis duri, quia ad nullam compassionem flecti volunt. utrumque igitur vitium est in rectore et nimis esse mollem et nimis esse durum. et ideo rector nec debet esse mollis nec durus, sed medie temperatus. ille est mollis, qui nimis est remissus. ille est durus, qui nimis est severus. ille est medie temperatus, qui cum rigore iustitie miscet dulcedinem misericordie. in huius significationem, quando Salomon debuit inungi in regem, David, pater suus, non fecit eum poni super equum nec super asinum, sed super mulum. nam in equo ferocitas, in asino mansuetudo designatur. mulus autem cum ferocitate equina habet mansuetudinem asininam. per quod datur intelligi quod rector nec debet habere nimiam ferocitatem nec nimiam lenitatem, sed cum severitate iustitie debet miscere lenitatem misericordie. ipse enim virtutes, quando declinant ad extrema, vertuntur in vitia. iustitia quidem habet duo extrema: unum est per modum excessus, scilicet nimia severitas, aliud per modum defectus, scilicet nimia remissio. quando igitur iustitia declinat vel ad nimiam severitatem vel ad nimiam remissionem, est vitium; quando vero tenet medium, est virtus. similiter etiam prudentia habet duo extrema: unum est per modum excessus, scilicet dolositas, aliud per modum defectus, scilicet simplicitas. quando igitur prudentia declinat vel ad dolositatem vel ad nimiam simplicitatem, tunc est vicium; quando vero tenet medium, tunc est virtus. similiter temperantia sive abstinentia habet duo extrema: unum est per modum excessus, scilicet gulositas, aliud per modum defectus, scilicet attenuatio nimia. quando igitur temperantia sive abstinentia declinat vel ad gulositatem vel ad nimiam extenuationem, est vitium. quando vero tenet medium, est virtus. similiter fortitudo habet duo extrema: unum est per modum excessus, scilicet crudelitas, aliud est per modum defectus, scilicet pusillanimitas. quando igitur fortitudo declinat vel ad crudelitatem vel ad pusillanimitatem, tunc est vitium. quando vero tenet medium, est virtus. quod rectores debent esse Deum timentes. capitulum .II. Oportet ut rector sive iudex Dei timorem observet ad hoc ut recte et iuste iudicet. si enim timorem Dei non habuerit, sepe ad iniustitiam declinabit. unde legitur in libro Paralipomenon quod sanctus Iosaphat rex constituit iudices terre per singula loca, precipiens eis et dicens: "Videte quid faciatis. non enim hominis exercetis iudicium, sed Dei et quodcumque iudicaveritis, in vos redundabit. sit timor Domini vobiscum et cum diligentia cuncta facite. non est enim apud Dominum nostrum iniquitas nec acceptio personarum nec cupido munerum". ecce quam salubriter iste rex sanctus iudices suos exortabatur. ut scilicet in omnibus iudicijs, que facerent, semper Dei timorem haberent. timor enim Dei est quoddam vinculum, quo ligantur iudices orbis terrarum ne effluant ad aliquod illicitum. qui igitur non habet hoc vinculum, preceps est ad omne prohibitum. iudex namque sive rector, si vult causas iuste et debite iudicare, oportet quod in principio cause habeat magnam sapientiam ad inquirendum. in medio cause habeat discretionem maturam ad ponderandum. in fine cause habeat magnam constantiam ad sententiandum. ista autem omnia timor Domini administrat. debet namque iudex a principio cause habere magnam sapientiam ad examinandum, quia omnes culpas sapienter debet inquirere et examinare, ut possit veritatem invenire, sicut fecit Daniel propheta, qui illos senes malitiosos, qui Susannam infamaverant, sapienter examinavit et quia in loco discordaverant, sapienter eos convicit. istam autem sapientiam timor Domini administrat. quia, sicut dicit Salomon, principium sapientie est timor Domini. talem sapientiam ad examinandum habebat sanctus Iob, qui dicebat: "Causam quam nesciebam, diligentissime investigabam". ille diligentissime examinat, qui sollicite inquirit et nichil negligit neque omittit. istam etiam talem sollicitudinem timor Dei facit. quia, sicut dicitur in Ecclesiastico, qui timet Dominum, nichil negligit. debet etiam iudex in medio cause habere discretionem maturam ad ponderandum. quia postquam culpas inquisivit et invenit, debet eas in statera sue discretionis et iudicii ponderare et videre que sint graviores et que sint leviores. graviores debet punire graviter et leviores leviter, sicut dicit Propheta: "Mendaces filij hominum in stateris, ut decipiant ipsi de vanitate in id ipsum". illi iudices sunt mendaces in stateris, qui sunt inequales in iudiciis ponderandis, sed timor Domini super quamlibet partem statere debet se superponere. et tunc statera, prout debet, leviter vel graviter ponderabit. quia ubi erunt maiora pondera, idest maiora delicta, gravius; ubi vero erunt leviora, levius ponderabit. ideo dicitur in Ecclesiastico: "Timor Domini super omnia se superposuit". quando enim timor Dei non superponit se in tali statera, tunc ista statera efficitur dolosa. de qua dicit Salomon: "Statera dolosa abhominatio est apud Dominum, pondus equum voluntas eius". tunc statera est dolosa quando ea, que sunt levia, extimantur gravia et ea, que sunt gravia, extimantur levia. tunc pondus est equum quando est rectum et iustum iudicium. ab isto autem doloso et malo pondere timor Domini facit nos declinare. unde dicit Salomon: "Per timorem Domini declinat omnis homo a malo". iudex etiam in fine cause debet habere magnam constantiam ad sententiandum, quia non debet dimittere propter aliquorum timorem quin ipse sententiam proferat et executioni demandet, et istam talem constantiam facit timor Dei, unde dicit Salomon: "Iustus, quasi leo confidens, absque timore erit". quantumcumque enim iudex sapienter inquisivisset et mature ponderasset, si tamen in sententiando timidus esset, omnia precedentia pro nichilo haberentur. et ideo, si timor Dei non affuerit, totum iudicium subversum erit. unde dicitur in Ecclesiastico: "Nisi in timore Domini tenueris te instanter, cito subvertetur domus tua" idest tota operacio tua. si igitur rector sive iudex sine timore Dei existens aut non sapienter investigat aut non mature ponderat aut non constanter sententiat, sepe iudicium suum pervertet et reum absolvet et innocentem puniet. quibus sermo divinus per Ysaiam prophetam maledictionem suam imprecatur dicens: "Ve vobis qui iustificatis impium pro muneribus et iustitiam iusti aufertis ab eo". tales enim, qui impios iustificant et iustos condempnant, non debent appellari iudices vel rectores, sed tyrampni et crudeles. dicit enim beatus Augustinus in libro De Civitate Dei: "Remota iustitia, quid sunt regna nisi magna latrocinia?". et ponit exemplum de quodam pirata, qui Dyonides vocabatur, qui cum fuisset captus et ad imperatorem Alexandrum ductus, dixit ei Alexander: "Quid tibi videtur quod mare habes infestum?". et ille respondit: "Et tibi quid videtur quod totum mundum habes infestum? sed quia ego parva navicula hoc facio, latro vocor; quia tu vero magna classe hoc agis, diceris imperator. me paupertas, te vero fastus et inexplebilis avaritia furem facit". tanquam si diceret: ego et tu sumus similes et dissimiles. nam in hoc sumus similes, quia ego sum latro et tu latro. in hoc vero sumus dissimiles, quia ego sum parvus latro et tu magnus latro. ego enim predor mare et tu totum mundum. ego hoc facio cum parva navicula et tu cum classe maxima. me furem fecit inopia, te furem facit superbia et avaritia. delectatus Alexander super eius responsa, eum militie ascribi fecit et sibi sufficientia stipendia assignari iussit, ne de cetero haberet materiam vel causam predandi. rectores igitur mali non habent frontem puniendi malos. unde, cum iudices Athenienses quendam furem ad suspendium duci facerent, dixit Senocrates philosophus: "Magni fures minorem furem puniunt". quod iudices et rectores debent habere in se omnem veritatem. [capitulum tertium]. Sapientes et doctores distinxerunt et assignaverunt tres veritates, scilicet veritatem iustitie, doctrine et vite. et ista triplex verius est tante auctoritatis et virtutis, quod propter nullum scandalum est dimittenda. si enim aliquis scandaliçaretur de eo quod recte iudico et rectum iudicium facio, istud scandalum esset contra veritatem iustitie. item si aliquis scandaliçaretur de eo quod veritatem fidei predico et ea, que sunt ad veram salutem, doceo, istud scandalum esset contra veritatem doctrine. rursus, si aliquis scandaliçaretur de eo quod ego iustam vitam habeo et mandata Dei servo, istud scandalum esset contra veritatem vite. talis igitur veritas, sive iustitie sive doctrine sive vite, non est dimittenda nec relinquenda, quantumcumque aliqui ex his scandalum viderentur habere. unde Dominus, cum quadam vice predicaret quandam veritatem doctrine, dixerunt ei discipuli: "Scis quia, audito hoc verbo, Pharisei scandaliçati sunt?". et Dominus respondit: "Omnis plantatio, quam non plantavit Pater meus celestis, eradicabitur. sinite illos; ceci sunt duces cecorum". istam triplicem veritatem quidam falsificare noscuntur. nam veritatem iustitie falsificant mali advocati, qui propter cupiditatem sue avaritie sepe pervertunt veritatem iustitie. contra quos dicit Apostolus: "Commutaverunt veriatem Dei in mendatium et servierunt creature potius quam Creatori". ille veriutem Dei in mendatium commutat, qui, cupiditate depravatus terrena, iuditij veritatem falsificat. ille servit creature potius quam Creatori, qui propter nummum deserit Deum. veritatem doctrine falsificant heretici, qui contra veritatem fidei multos seminaverunt errores, de quibus dicit Apostolus: "In novissimis diebus discedent quidam a fide, attendentes spiritibus erroris et doctrinis demoniorum in ypocrisi loquentium mendatium, prohibentium nubere et abstinere a cibis quos Deus creavit". veritatem vite falsificant ypocrite, qui simulant vitam sanctam et habent animam iniquam, simulant conversationem ovinam et abent mentem lupinam. dicit autem sanctus Iohannes Crisostomus quod veritas tribus modis falsificatur: aut ipsam vendendo, aut eam tacendo, aut eam non defendendo. primo igitur veritas falsificatur, ipsam veritatem vendendo, sicut faciunt iudices avari. unde dicit sanctus Augustinus: "Usque adeo cupiditatis inolevit malum, ut iam ex consuetudine vendantur leges, corrumpantur iura, sententia ipsa venalis sit et nulla iam causa possit esse sine causa". secundo falsificatur veritas, ipsam veritatem tacendo, sicut faciunt timidi et pusillanimes, de quibus dicit sanctus Ysidorus: "Qui metu potentis veritatem occultat, eiusdem veritatis iram sibi provocat, quia plus pertimescit hominem, quam divinam trepidet maiestatem". tertio falsificatur veritas, ipsam non defendendo, sicut faciunt iniusti rectores, cum tamen dicatur in Ecclesiastico: "Pro iustitia agoniçare pro anima tua et usque ad mortem certa pro iustitia". ad hoc autem quod iudex sive rector iudicet secundum veritatem, debet habere et servare tria verba, que ponuntur in Daniele. cum enim Balthasar rex in talamo suo consisteret, ecce manus quedam de celo venit, que in pariete thalami sui hec tria verba conscripsit: "Numeravit, appendit et divisit". per hec tria verba instruuntur iudices et rectores qualiter se debeant habere si volunt iustum iudicium iudicare. debent enim reorum et malefactorum culpas dinumerare, idest numeratim inquirere ut nulla pertranseat indiscussa. postmodum debent culpas numeratas, idest numeratim quesitas, in statera sui iudicij ponderare ut sciant que culpe sint leves, que mediocres et que graves. tandem debent dividere, idest divisim punire. non enim debent omnes culpas punire equaliter, sed leves debent punire leviter, mediocres mediocriter et graves graviter. multi tamen sunt, qui quantumcumque secundum veritatem iustitie puniantur et condempnentur, ista tamen veritas iustitie est eis nimium odiosa. quia, sicut dicit Tullius, obsequium amicos, veritas vero odium parit. ita enim est de veritate sicut de luce et de sapore et de odore. lux enim est odiosa oculis lippis, sapor dulcis videtur amarus palato non sano atque insipido, odor est serpentibus odiosus. lippi sunt superbi; superbia enim est quedam lippitudo anime, que non permittit agnoscere lucem veritatis divine. veritas igitur est odiosa superbis, sicut lux est odiosa oculis lippis, quia nolunt de suis vanitatibus reprehendi. illi qui sunt in palato insipidi, sunt homines delitiosi et voluptuosi. tales enim ita sunt insipidi, quod omnia bona spiritualia, quantumcumque sint dulcia, eis desipiunt, sola vero carnalia eis sapiunt. quia, sicut dicit Apostolus, animalis homo non percipit que sunt spiritus Dei. talibus enim est odiosa veritas iustitie sicut sapor est amarus palato insipido, quia nolunt de suis immunditiis reprehendi. homines serpentini sunt avari, qui ad modum serpentum terram comedunt, quia terrena semper concupiscunt. istis igitur est odiosa veritas iustitie sicut odor est odiosus serpentibus, quia nolunt de suis cupiditatibus, rapinis et avaritiis iudicari. sed quantumcumque sit eis veritas iustitie odiosa, tamen iudices et rectores debent constanter eos arguere, sicut dicit Apostolus cuidam suo rectori: "Argue cum omni imperio". sed multi sunt rectores et prelati negligentes et tepidi, qui non audent nec curant arguere nec reprehendere homines lippos, idest superbos, nec homines insipidos, idest delitiosos, nec homines serpentinos, idest avaros. propter quod dicit Dominus in Evangelio: "Habundavit iniquitas et refrigescet caritas multorum". hodie siquidem habundat iniquitas in subditis et refrigescit caritas in prelatis. et bene dixit Dominus "refrigescet". sunt enim multi rectores et prelati, qui in principio sui regiminis sunt multum calidi, in medio sunt tepidi, in fine vero efficiuntur frigidi. multi namque sunt, qui in principio sui regiminis sunt valde magnanimes et constantes ad vitia ulciscenda. in medio autem sui regiminis sunt tepidi et negligentes, ita quod multa mala dissimulant et impunita transire dimittunt. in fine autem sui regiminis omnino sunt frigidi et de regimine nichil curant. tales non possunt dici rectores et prelati, sed Cimere. Cimera enim secundum philosophos et poetas non est animal verum, sed ymaginatum. ymaginati sunt enim philosophi et poete quoddam animal, quod in prima parte sui habebat similitudinem leonis, in media parte habebat similitudinem capre, in ultima parte habebat similitudinem serpentis. et tale animal appellaverunt Cimeram. leo autem est animal calidum, capra est animal temperatum, serpens est animal frigidum. illi igitur rectores et prelati sunt Cimere, qui in principio sui regiminis tanquam leones sunt magnanimes et feroces. in medio, tanquam capre, efficiuntur temperati, idest tepidi et negligentes. in fine, tanquam serpentes, efficiuntur frigidi et nichil curantes. propter hoc dixit Dominus in Apocalipsi cuidam prelato, qui prius erat multum fervens, sed postea factus erat multum tepidus et remissus: "Habeo, inquit Dominus, adversum te, quia caritatem tuam primam reliquisti. memor esto igitur unde excideris et age penitentiam et prima opera fac". quod iudices et rectores debent [odire] omnem avaritiam et cupiditatem. [capitulum quartum]. Sicut dicit Apostolus: "Radix omnium malorum est cupiditas". istud experimento videmus maxime in iudicibus et rectoribus terrarum, in quibus ipsa cupiditas est radix precipue trium malorum. rectores enim et iudices avari pervertunt iudicia, rapiunt aliena et non curant de republica. ista autem tria aliquantulum latius videamus. quandoquidem iudices et rectores sunt avari et munera libenter accipiunt, tunc iudicia pervertunt. ideo dicitur in Ecclesiastico: "Exenia et dona excecant oculos iudicum, et [quasi] mutus avertunt correptionem". dicit autem ibi expositor quod mutus est quedam ranuncula, que dicitur mutus ab effectu quia, si in os canis latrantis prohicitur, statim mutus efficitur. exenia ergo et dona sunt tanquam illa ranuncula, quia in os avari iudicis vel rectoris proiecta, statim ipsi latrare desinunt contra iniquitates, quia ulterius non audent redarguere multum tepidus et remissus: "Habeo, inquit Dominus, adversum te, quia caritatem tuam primam reliquisti. memor esto igitur unde excideris et age penitentiam et prima opera fac". quod iudices et rectores debent [odire] omnem avaritiam et cupiditatem. [capitulum quartum]. Sicut dicit Apostolus: "Radix omnium malorum est cupiditas". istud experimento videmus maxime in iudicibus et rectoribus terrarum, in quibus ipsa cupiditas est radix precipue trium malorum. rectores enim et iudices avari pervertunt iudicia, rapiunt aliena et non curant de republica. ista autem tria aliquantulum latius videamus. quandoquidem iudices et rectores sunt avari et munera libenter accipiunt, tunc iudicia pervertunt. ideo dicitur in Ecclesiastico: "Exenia et dona excecant oculos iudicum, et [quasi] mutus avertunt correptionem". dicit autem ibi expositor quod mutus est quedam ranuncula, que dicitur mutus ab effectu quia, si in os canis latrantis prohicitur, statim mutus efficitur. exenia ergo et dona sunt tanquam illa ranuncula, quia in os avari iudicis vel rectoris proiecta, statim ipsi latrare desinunt contra iniquitates, quia ulterius non audent redarguere malignantes. boni autem iudices et rectores sunt tanquam canes Dei, qui latrant contra lupos, idest contra homines impios et iniustos, et ideo gregi Dei sunt valde neccessarij. reffert Petrus Manducator, maximus doctor, quod cum Philippus, rex Macedo, qui fuit pater magni Alexandri, obsideret Athenas, quidam mediatores voluerunt componere inter eos. rex autem Phylippus dixit Atheniensibus: "Tota causa discordie inter me et vos sunt vestri iudices et advocati. sed si vultis ut a vobis recedam, date mihi .VI. de sapientioribus iudicibus et advocatis, qui sunt inter vos, quos ego eligam et ipsos mecum obsides ducam, et vos in pace dimittam". cum audisset Demostenes, sapientissimus perorator, in populo concionatus est dicens: "Inter lupos et pastores longo tempore discordia magna fuit. tandem dixerunt lupi pastoribus: "Tota causa discordie inter nos et vos sunt isti canes. sed date nobis canes et vos dimittemus in pace". pastores autem fuerunt simplices et dederunt eis canes et ipsi eos continuo occiderunt. tandem, dormientibus pastoribus et deficientibus canibus, lupi in gregem intraverunt et oves occiderunt. ita vult facere nobis iste Phylippus. scit enim quod sapientes, qui sunt in Athenis, sua sapientia terram regunt, populos custodiunt, malos arguunt et reprehendunt. et ideo, si istos sapientes de Athenis removerit, ad nos redibit et, deficiente consilio sapientum, omnes nos sibi totaliter subiugabit". tunc populus unanimiter acclamavit: "Petitio regis Phylippi penitus repellatur et quod sapientes de Athenis nullatenus removeantur". ex quo patet quod boni iudices sunt valde neccessarij et utiles, quia sunt tanquam boni canes Dei, qui latratu sue lingue lupos, idest homines impios, arguunt et oves, idest simplices et innocentes, custodiunt. iudices autem et rectores avari Iude Scariothi sunt similes. Iudas enim ex avaritia vendidit Christum. Christus autem erat veritas, sicut ipse dicit: "Ego sum via, veritas et vita". Iudas igitur, vendendo Christum, vendidit veritatem. eodem modo mali iudices et rectores propter cupiditatem vendunt iudicij veritatem. et ideo possunt Iudas non immerito appellari. de hoc ita dicit beatus Ieronimus: "Vis scire quam periculosus sit amor habendi pecuniam? per hanc enim Iudas vendidit Salvatorem". quod scelus quando audimus, omnes horremus et impium discipulum condempnamus et nos proprio mucrone confodimus. postea subdit Ieronimus: "O quanti Iude Iudam dampnant!" Iude igitur sunt omnes, qui veritatem iustitie vendunt et tamen tales Iude Iudam proditorem verbis condempnant, sed operibus imitantur. avari etiam iudices et rectores non desinunt rapere aliena. unde reffert Valerius quod, dum in Yspaniam unus consul de Roma esset mittendus et de duobus mentio haberetur, Scipio, sciens quod unus eorum erat avarus et alter mendicus, dixit in publica contione: "Neuter mihi placet. unus quia nihil habet, alius quia nihil satis est ei". quasi dicat: pauper non faceret nisi rapere propter suam [indigentiam, et avarus non faceret nisi rapere propter suam] inexplebilem avaritiam, et sic neuter missus fuit. tales igitur iudices et rectores avari peiores demonibus sunt dicendi. quod tali ratione potest ostendi. homo quidem tria habet, scilicet res temporales, corpus et animam. dyabolus autem non curat de rebus, quia nihil terrenum possidet, nec curat de corpore, quia corpus sine anima nihil valet; sed tantum curat de anima, ut eam ad peccatum trahat. unde dicit sanctus Gregorius quod diabolus nihil se fecisse extimat, nisi quando animam vulnerat. verum est tamen quod dyabolus aliquando auffert bona temporalia, aliquando ledit corpora, sicut patet in sancto Iob, cui etiam omnia bona temporalia abstulit et corpus eius graviter vulneravit. sed dyabolus non facit ista nisi propter animam, ut scilicet per talem rerum ablationem et corporis vulnerationem inducat animam ad impatientiam seu blasphemiam et desperationem. quamvis igitur dyabolus non curet de rebus nec de corpore, sed tantum de anima, iudices tamen et rectores avari de omnibus curant. nam bona temporalia a subditis rapiunt, corpora eorum opprimendo affligunt, ut per talem oppressionem possint ab eis pecuniam extorquere. insuper animas eorum malo exemplo corrumpunt et ad desperationem pertrahunt, et sic demonibus sunt peiores. avari etiam iudices et rectores non curant de re publica, sed tantum de propria. e contrario autem Romani iudices et consules plus rem publicam quam propriam çelabant. et ideo ipsam splendidam faciebant, unde dicit Augustinus quod Romani consules habebant rem publicam opulentissimam, domesticam vero pauperrimam. nolebant enim Romani, in consulatibus sublimati, magis inveniri divites in consulatu, quam ante consulatum fuissent. unde reffert idem Augustinus in libro De Civitate Dei quod quidam consul repulsus est a senatu ex eo quod .X. pondera argenti plus inventus est habere, quam ante consulatum habuisset. hanc autem magnanimitatem habuerunt Romani, quod potius voluerunt ut res publica nobilitaretur dominando hominibus habentibus aurum, quam quod ipsi possiderent aurum. unde reffert Vegetius in libro De re militari quod legati Epirotarum cum magno pondere auri et argenti Romam venerunt ut sibi acquirerent libertatem, et cum intrassent in sero ad Fabritium consulem Romanorum, invenerunt ipsum m mensa rusticana cum vasis ligneis cenantem. cumque sibi magna auri et argenti pondera obtulissent, ille eis respondit: "Abite et aurum et argentum vestrum asportate, quia Romani malunt dominari hominibus habentibus aurum, quam auro. et scitote Fabritium [nec auro] nec hostibus vinci posse". quia igitur iudices et rectores avari pervertunt iudicia, rapiunt aliena et nihil curant de re publica, ideo cum malis et avaris iudicibus et rectoribus demergentur ad inferni supplicia. reffert enim quidam philosophus quod Nero imperator, qui fuit crudelissimus et avarus, visus est post mortem suam in auro liquefacto bullienti apud inferos balneari, et cum vidisset magnum cetum iudicum et advocatorum, dixit eis: "Venite ad me, venale genus hominum, et mecum hic balneamini, quia vobis partem optimam reservavi". tunc etiam in avaris iudicibus et rectoribus complebitur quod cuidam alteri dictum fuit, sicut reffert Orosius, qui cum aurum semper sitiret et satiari non posset, tandem ab inimicis captus fuit. illi autem aurum liquefactum et bulliens in os suum miserunt dicentes: "Aurum sitisti, aurum bibe". istud etiam demones cuilibet avaro dicere poterunt: "Aurum sitisti, aurum bibe". et sic patet quod avari iudices et rectores in auro liquefacto et bullienti balneabuntur et auro liquefacto et bullienti potabuntur. sanctus autem Ambrosius reffert quod quidam rex avarus, nomine Mida, petiit ab Apolline deo suo ut quidquid tangeret aurum fieret. cum igitur sua petitio fuisset impleta, omnia, que tangebat, in aurum protinus vertebantur. venit igitur ad mensam et panis et cetera comestibilia, que tangebat, vertebantur in aurum, ita quod comedere non valebat. ordinavit igitur quod famuli sui cibos tangerent et in os suum ponerent; sed cum illos cibos labia sua tangerent, in aurum protinus vertebantur, et sic fame mortuus est. quia enim iste aurum nimis ardenter concupivit, ideo aurum et vitam amisit. eodem modo avari, qui nimis ardenter aurum concupiscunt, ideo et aurum amittunt et vitam eternam perdunt. capitula .VIIIe. partis. Sequitur .VIIIa. pars, in qua ponitur quales debentesse cives et habitatores civitatum. et ista pars habet tria capitula. in primo capitulo ostenditur quod ipsi cives debent esse in consulendo discreti et maturi. in secundo, quod non debent esse vitiis subiecti, sed in virtutibus exercitati. in tertio, quod debent esse rei publice çelatores maximi. quod consiliarii civitatum debent esse sapientes et maturi. [capitulum primum]. Scriptum est in libro Tobie: "Consilium semper a sapiente perquire". et contra in Ecclesiastico legitur: "Cum fatuis non habeas consilium, non enim poterunt diligere nisi ea que sibi placent". debent igitur consiliarij esse discreti et maturi; non enim debent esse pueri nec decrepiti nec iuvenes, sed maturi et senes. et ratio est quia, sicut dicit sanctus Ysidorus, sanguis calidus est causa scientie acute. sanguis minus calidus est causa scientie parve. sanguis frigidus est causa insipientie. sanguis vero temperatus est causa scientie mature. pueri igitur nundum sapiunt, quia nundum in eis sanguis incaluit. decrepiti desipiunt, quia sanguis in eis iam friguit. iuvenes accute cognoscunt, quia sanguis in eis incalescit. antiqui mature cognoscunt, quia eorum sanguis nec est calidus nec frigidus, sed temperatus. consiliarij igitur non debent esse pueri, quia pueri nondum habent scientiam nec possunt bene diiudicare, nec discernere, nec que agenda sunt cognoscere vel videre. nec debent esse decrepiti, quia illi admodum desipiunt et delirant. nec debent esse iuvenes, quia iuvenes habent animum nimis fervidum et cor nimis acutum. sed debent esse antiqui et senes, quia illi habent sensum maturum et animum temperatum. nam, sicut dicitur in Iob in antiquis est sapientia et in multo tempore prudentia inveniuntur autem aliqui iuvenes, qui habent sensum canum et animum maturum, de quibus dicitur in libro Sapientie: "Cani sunt sensus hominis et etas senectutis vita immaculata". tales, inquam, iuvenes sunt ad consulendum valde ydonei, et ideo inter consiliarios sunt per omnia ascribendi. talis fuit Daniel, qui licet esset iuvenis in corpore, erat tamen maturus et antiquus in sensu; unde dixerunt ei iudices Israelis: "Veni et sede in medio nostrum, quia tibi dedit Deus honorem senectutis". debent igitur consiliarij esse sapientes et maturi. illi autem sunt maturi, qui non sunt precipites nec festini, qui non sunt improvidi sed valde circumspecti, qui non sunt iracundi sed mente tranquilli, qui non sunt moribus lascivi sed vita preclari, qui non diligunt crudelitatem sed amant equitatem. illi igitur, qui tales sunt [possunt appellari maturi et] in consiliarios eligendi. ista autem omnia latius persequamur. primo igitur consiliarij non debent esse precipites nec festini, sed in hiis, que habent consulere, debent multam deliberationem habere. quia, sicut dicit Salomon, qui festinus est pedibus offendet et in Ecclesiastico dicitur: "Verba sapientium statera ponderabuntur". sapientes nam verba sua in statera sui iudicii ponderant et examinant antequam ea proferant. ista est enim differentia inter sapientem et fatuum, quia sapiens habet os suum in corde suo, quia verba apud se ipsum examinat priusquam ea proferat. fatuus autem habet cor suum in ore suo, quia quicquid habet in corde, statim habet in ore. unde dicitur in Ecclesiastico: "In ore fatuorum cor illorum, et in corde sapientium os illorum". et quia multi in consulendo sunt nimis precipites, ideo sepe in consilijs inveniuntur errantes. ideo dixit Socrates: "Velox consilium sequitur penitentia, idest penitudo". propter hoc legitur in libro De duodecim Cesaribus quod Augustus Cesar dicere consuevit quod festinatio et temeritas male in duce conveniunt. et addebat dicens: "Satis celeriter fit quicquid bene fit". ideo etiam dixit Varro philosophus: "Imperitie signum est quod difficillimum est exigere cito fieri". secundo consiliarij non debent esse improvidi, sed valde circumspecti, quia non tantum debent considerare ad rerum et negotiorum principia, sed etiam ad fines et ad ea que faciunt ad finem. istud ostendit Deus in Evangelio per duo exempla. primum exemplum est quia si aliquis vult hedi ficare turrem, non debet statim ipsam incipere, sed prius debet videre et considerare si habet sumptus unde ipsam turrem possit ad finem perducere, ne, postquam inceperit et complere non poterit, omnes sibi irrideant et dicant: "Iste homo cepit hedificare et non potuit consumare". aliud exemplum est quia si aliquis rex vult cum alio rege pugnare, non debet statim pugnam incipere, sed prius debet videre si sufficienter habet arma et milites quibus possit ad finem victorie pervenire. legitur quod cum quidam philosophus in platea cuiusdam civitatis consisteret, dixit se vendere sensum omnibus qui indigerent. quidam igitur princeps, hoc audito, sibi per nuntium aurum et argentum misit ut de sensu suo sibi venderet. ille autem in cedula scripsit dicens: "In omnibus, que acturus es, semper cogita quid tibi possit accidere". cum igitur princeps illam cedulam recepisset, verba illa super portam sui palatii licteris aureis scribi fecit. post aliquos dies quidam eius inimici cum barbario principis ordinaverunt ut quando eum raderet, ipsum cum rasorio iugularet. cum ergo barbarius ad radendum principem accederet et aliquo modo licteras sciret, suspiciens litteras illas legit. quibus lectis, cepit cogitare quid de hoc posset sibi accidere et tunc cepit tremere et pavere et color vultus eius in pallorem mutatus est. quod cum princeps vidisset, ipsum capi fecit et veritatem extorquens, sibi pepercit, sed actores sceleris interfecit. ex quo manifeste colligitur quod non tantum debemus respicere ad operis principium, sed maxime ad finem et exitum. tertio consiliarij non debent esse iracundi, sed mente tranquilli. ex corde enim pleno iracundia non possunt procedere consilia recta, quia ira impedit animum ne possit cernere verum. unde dicit Crisostomus: "Non potest pacifice loqui, qui cor habet turbatum". propter quod dicit Socrates: "Pro consilio duo maxime sunt contraria, scilicet festinatio et ira". sed notandum quod est quedam ira mala, que odium nuncupatur; quedam bona, qua homo contra vitia et peccata irascitur; quedam nec bona nec mala, scilicet subbitus ire motus, sine qua presens vita non ducitur. prima igitur ira consilio est contraria, quia intellectum obnubilat ne consilium rectum discernat. due autem sequentes ire consilio non sunt contrarie, quia intellectum non habent obnubilare. querit autem sanctus Augustinus in libro De Civitate Dei si ira et perturbatio cadunt in animum sapientis et dicit quod de hoc aliter [senserunt stoici et aliter] perypatetici, aliter christiani. stoyci enim philosophi dixerunt quod ira [et] perturbatio non cadunt in sapientem, quia in omnibus adversis habet firmum animum et constantem, ita quod nulla perturbatione movetur. perypatetici autem philosophi dicunt quod sapientes aliquando ad iram et turbationem moventur, sed tamen ipsam iram et turbationem habent rationi subiectas et freno discretionis moderatas. christiani autem philosophi non querunt utrum iste irascatur vel non irascatur, sed utrum ex causa vel sine causa irascatur. ideo dixit Dominus in Evangelio: "Omnis qui irascitur fratri suo, reus erit iudicio". et aliqui libri ibi habent: "Omnis qui irascitur fratri suo sine causa et cetera". qui enim irascitur vitio fratris, talis ira est ex causa et est bona et debet cadere in quemlibet sapientem. qui enim irascitur fratri non vitio fratris, talis ira est sine causa et est mala et non debet cadere in aliquem sapientem. quarto ipsi consiliarij non debent esse moribus lascivi, sed vita preclari. de hoc ita dicit sanctus Ambrosius in libro De Officijs: "Advertimus quod in querendis consilijs plerumque adiungat vite probitas, virtutum prerogativa, benivolentie usus". postea subdit: "Quis enim in ceno fontem requirat? quis ex turbida aqua potum petat? itaque ubi luxuria est, ibi intemperantia. ubi confusio vitiorum, quid inde sibi aliquis auriendum extimet? quis utilem cause anime sue iudicet, quem videt inutilem vite sue? quomodo potest eum aliquis iudicare consilio superiorem, quem videt inferiorem moribus? super me debet esse cui me committere paro. an vero eum ydoneum putabo, qui mihi det consilium qui non dat sibi, et mihi vacare credam, qui sibi non vacat?" idem in eodem. illi viro salutem nostram committimus, qui sit iustus et prudens: facit iustitiam ut nullus sit fraudis metus; facit prudentiam ut nulla sit erroris suspicio. promptius tamen viro iusto quam prudenti nos committimus, quia consilium viri iusti frequenter ingenio sapientissimi viri preponderat. quinto consiliarij debent odire crudelitatem et diligere equitatem. sepe autem contingit quod illi, qui dant consilia crudelia, ex iuditio divino incurrunt in illa, sicut legitur in libro Hester. nam cum Aman princeps altissimum lignum parasset, ut in ipsum Mardocheum iudeum suspenderet, suasit regi Assuero ut dictum Mardocheum tanquam malefactorem sibi suspendere et punire liceret. cum igitur rex causam examinasset, invenit Mardocheum innocentem et laude dignum; Aman vero invenit malefactorem et puniendum, et ideo in illo ligno, quod Mardocheo paraverat, eum suspendi fecit. nam, sicut dicit Salomon, qui fodit foveam incidet in eam. reffert etiam Orosius, magnus ystoriographus, quod dum quidam tyrannus, nomine Fallaris, multum esset crudelis ad supplicia irroganda, quidam argentarius, nomine Perilus, crudelitatem illius voluit adiuvare; volensque sibi placere, taurum eneum fecit, cui ex latere portam composuit, per quam puniendi possent includi. ipsum igitur tyranno presentavit dicens ut quos odiosos haberet, ignibus suppositis, intus includeret, ut cum illi pre doloribus gemitus emitterent, non gemitus hominis sed potius gemitus tauri esse viderentur. quod tamen factum tyrannus abhorruit dixitque ei ut primus intraret, ut sic eius mugitum audiret. ipsum igitur violenter includi fecit et genus mortis horibilis, quod alijs paraverat, ipse primus expertus fuit. [et sic completum fuit] illud quod dicitur in Ecclesiastico: "Facienti nequissimum consilium, super eum devolvetur, et non cognoscet unde adveniat illi". hoc etiam patet in Chaypha, qui consilium dedit Iudeis ut Christus occideretur, ne Romani veniant et locum et gentem tollant. sed istud consilium, tam nequissimum, fuit super eorum capita devolutum, quia enim Iudei Christum occiderunt, ideo Romani principes, scilicet Tytus et Vespaxianus, locum destruxerunt et gentes disperxerunt et occiderunt. quod cives non debent esse vitiis subiecti, sed in virtutibus exercitati. capitulum .IIm. . Cives nobiles et famosi non debent vitiis subici, sed in virtutibus exercitari. illi enim, qui vitiis subiciuntur, non possunt dici rationales sed brutales, non sunt liberi sed sunt servi, non sunt viriles sed effeminati et molles. primo igitur non sunt racionales sed brutales, unde dicit Propheta: "Homo, cum in honore esset, non intellexit; comparatus est iumentis insipientibus et similis factus est illis". secundum enim diversitatem vitiorum homo similis est diversitatibus bestiarum. istud autem, qualiter sit, ostendit Boetius eleganter in libro De Consolatione, dicens: "Evenit ut quem transformatum vitiis videas, hominem existimare non possis: avaritia fervet, alienarum opum violentus ereptor, lupo similem dixeris; ferox atque inquietus linguam litigiis exercet, canibus comparabis; insidiator occultus, subripuisse fraudibus gaudet, vulpeculis exequetur. ira intemperans fremit, leonis animum gestare credetur; pavidus ac fugax non metuenda formidat, cervis similis habeatur. segnis ac stupidus torpet, asinus vivit, levis ac inconstans studia permutat. nichil avibus differt, fedis inmundisque libidinibus inmergitur, sordide suis voluptate detinetur. ita fit ut qui, probitate deserta, homo esse desierit, cum in divinam conditionem transire non possit, vertitur in beluinam". secundo illi, qui sunt vitijs subiecti, non sunt liberi sed servi. ideo dicit Dominus in Evangelio: "Omnis, qui facit peccatum, servus est peccati". et beatus Petrus apostolus dicit: "A quo enim quis superatus est, huius et senus est". nam, sicut dicit Augustinus, peccator est servus tot dominorum quot vitiorum. istud ostendit Dyogenes philosophus loquens cum Alexandro. supradictus enim philosophus nolebat cum hominibus conversari, sed in heremo in quadam vegete morabatur et ita quod in estate volvebat fundum soli, et sic semper umbram habebat; in yeme vero os vertebat ad solem, et sic semper solem habebat. cum igitur Alexander imperator yemali tempore ad eum accessisset et ante eum stans umbram sibi faceret, dixit philosopho si volebat ut aliquam gratiam sibi concederet. cui ille respondit: "Vellem ut mihi non auferres quod dare non potes". cum igitur Alexander ad partem aliam deviasset, interrogavit philosophum si ipsum cognosceret. cui philosophus respondit: "Cognosco te, quia tu es servus servorum meorum". cum ergo Alexander huius dicti rationem quereret, ille ait: "Superbia est domina tua, quia ipsa quocumque vult te ducit; est autem ancilla mea, quia eam suppeditavi. luxuria est domina tua, quia ab ipsa te duci permittis; est autem ancilla mea, quia eam penitus subiugavi. ira et avaritia sunt domine tue, quia te ducunt sicut volunt; sunt autem ancille mee, quia eas duco sicut volo, et sub pedibus eas teneo. et ideo tu es servus servorum meorum et ancillarum mearum". cum igitur Alexander sibi diceret se mirari quia non videbatur suam dominationem timere ex eo quod tam audacter sibi loqueretur, ille respondit: "Ego dominium tuum non timeo, quia dominium tuum aut est preteritum et illud iam non est, aut est futurum et illud dubium et incertum est, aut est presens et illud breve et momentaneum est". verum, cum milites Alexandri ex talibus verbis indignati vellent in philosophum irruere et ipsum graviter verberare, prohibuit Alexander dicens: "Cavete ne ipsum aliquantum contingatis. iste enim vere servus Dei est et vera sunt omnia que testatur et dicit". tertio illi, qui sunt vitijs subiecti, non sunt viriles, sed effeminati et molles. effeminati sunt illi, qui ad modum feminarum ornant se aureis frixijs et pretiosis ac mollibus vestimentis. contra quos dicit poeta: "Sint procul a nobis iuvenes, ut femina, compti". legitur in ystoriis Romanorum quod Tulius Hostilius, qui fuit tertius rex Romanorum, primus usus est apud Romanos veste purpurea, qui cum tota domo sua a fulmine fuit combustus, sicut etiam testatur sanctus Augustinus in libro De Civitate Dei. multum autem auxit humana vanitas ad vestium vanitatem. materia enim prime vestis fuit multum vilis, quia fuit de simplici lana. nam, sicut legitur in Genesi, cum Adam et Eva essent nudi, Deus fecit eis tunicas pelliceas. deinde processum est ad lanam diversis coloribus variatam; deinde processum est ad sericum unde fiunt purpure. postmodum processum est ad aurum simul et sericum, unde fiunt panni deaurati. tandem processum est ad auri frixia et lapides pretiosos. ecce vanitas vanitatum et omnia vanitas. sunt etiam effeminati illi, qui sunt delitiis et voluptatibus subiecti. tales enim de nulla alia re curant, nisi de suis delitiis et voluptatibus explendis. ideo olim in castris non audebant aliqui stare, nisi casti. unde et a castis castra sunt appellata. unde reffert Valerius quod, cum Cornelius Scipio in Yspaniam cum grandi exercitu missus fuisset, omnia, que erant causa voluptatis et incentiva libidinis, iussit de suo exercitu penitus removeri. propter quod duo milia scorta de suo exercitu recesserunt. noverat enim vir industrius quod voluptas viriles mentes effeminat et vires ferreas emollit atque enervat. unde cum Alexander, cum adhuc esset adolescens cum cythara caneret, Antigonus, eius pedagogus, eam sibi abstulit et cum indignatione fregit, dicens: "Etati tue regnare iam convenit, et ideo turpe est in regis pectore voluptatem et luxuriam dominari". ipse enim Alexander, licet fuerit magnanimis [et] virtuosus, tamen aliquibus vitiis fuit plenus. dicitur enim in Pollicrate quod, licet Alexander fuerit orbis victor, ab ira tamen et violentia et concupiscentia vincebatur. maxime autem concupiscentia carnalis facit hominem effeminatum et mollem. unde cum quidam effeminatus diceret Pictagore philosopho quod libentius staret cum mulieribus, quam cum philosophis, ille respondit: "Et porci libentius in luto, quam in aqua pura morantur". nam concupiscentia enervat homines fortissimos, homines sapientissimos et, quod magis gemendum est, enervat etiam homines virtuosos. quis enim Sansone fortior? quis Salomone sapientior? quis David virtuosior? et tamen omnes isti fuerunt a mulieribus enervati. legitur in libro Esdre quod coram rege potentissimo Assuero per quosdam sapientes questio mota fuit quid esset fortius in hoc mundo. unus autem dixit quod vinum erat fortius, quia vinum sensum et rationem ab homine tollit, per omnia debita solvit, inter hostes securos reddit. alius dixit quod rex sive imperator erat fortior, quia suo verbo omnes obediunt, ad eius imperium omnes tremunt, occiduntur omnes ut iubet, vivunt et conservantur omnes ut placet. tertius dixit quod mulieres sunt fortiores, quia mentes ferreas et viriles emolliunt, effeminant et enervant, et posuit exemplum de ipso Assuero rege, qui quandam amasiam habebat, que sic eum enervaverat et emollierat, ut in faciem suam irata aliquando alapam daret et rex sibi arrideret. si quando videbatur irata, rex se iratum similiter simulabat; quando apparebat leta, et rex similiter letum [se] ostendebat; si apparebat tribulata, rex ipsam blanditijs demulcebat. et iste iudicatus est melius dixisse. ex quo manifeste patet quod ipsa carnalis concupiscentia ferreas mentes emollit, animos viriles effeminat et homines fortes enervat. tales igitur, qui sic sunt effeminati, non sunt rebus bellicis apti nec militie ascribendi, nec sunt dicendi viri sed feminei. legitur in Proverbiis Philosophorum quod cum quidam homo ingenti odore fragraret, Democritus philosophus dixit: "In quo viro mulier redolet?". cumque illum vidisset, ait: "Penitet me te virum vocasse et falsum in te odorem cognovi". non debent igitur cives et lascivitatibus subici, sed in rebus virtuosis et bellicis exercitari. ars enim preliandi melius adiscitur per experientiam, quam per scientiam, melius per consuetudinem, quam per artem. legitur in libro Iudicum quod Dominus voluit dimittere filijs Israelis quosdam hostes ut in ipsis exercitarentur et artem discerent bellandi, unde dicitur ibidem: "Hee sunt gentes, quas Dominus dereliquit, ut erudiret in eis Israelem et omnes, qui [non] noverant bella Cananeorum, ut postea discerent filij exercitare cum hostibus et habere consuetudinem preliandi". oportet igitur se circa fortia exercitare et non lascive nec molliter nec segniter se habere, qui vult de hostibus triumphare. hinc est quod, sicut legitur in libro Iudicum, cum vellet Dominus populum suum de manu Madianitarum eripere et Gedeon, qui erat dux populi Domini, haberet secum exercitum copiosum, noluit Deus ut cum eo pergeret tanta populi multitudo. et ideo dixit Deus Gedeoni ut populum ad fluvium duceret et ibidem ei demonstraret qui secum ad prelium profecturi essent. inmisit igitur Deus in populo magnam sitim. cum igitur venissent ad [aquam], quidam eorum terre incumbentes bibebant, alij vero stantes aquam ad os prohiciebant. Dominus autem noluit quod illi qui quiescentes biberant sed tantum illi qui stantes aquam ad os proiecerant ad prelium proficiscerentur, per quod significabatur quod illi non sunt militie ascribendi nec rebus bellicis anumerandi qui dant se quieti et delitijs, sed tantum illi qui exercent se in operibus fortissimis et virtuosis. ideo enim Romani toties triumphaverunt quia circa opera virtuosa et fortia semper se exercitaverunt. unde dicitur in Pollicrate quod tria fecerunt Romanos esse victores, scilicet exercitatio, fides et scientia. primum igitur quod fecit Romanos esse victores fuit exercitatio. exercitabant enim [se] circa arma bellica et opera virtuosa, ideo gaudebant victoria. dicit enim Vegetius in libro De re militari quod exercitata paucitas promptior est ad victoriam, quam rudis et indocta multitudo. dicit autem sanctus Augustinus in libro De Civitate Dei, ubi querit qualiter Romanum imperium sic fuit dilatatum, quod Romani primo exercitaverunt se circa opera virtuosa pro libertate habenda, ut scilicet nulli genti subicerentur sed libere regnarent, multe enim civitates et reges eos sibi subicere conabantur. postquam igitur libertatem per multa prelia fuerunt assecuti, ceperunt exercitare se circa opera virtuosa et arma bellica pro gloria dilatanda, ita quod gloriam suam et nomen per totum mundum dilataverunt. ita quod ipsi Romani, quamvis a principio non dominarentur nisi usque ad quintum lapidem, idest ad quintum miliare sicut dicit idem Augustinus, postmodum suum dominium in tantum dilataverunt, quod toti mundo dominati fuerunt. tandem ceperunt exercitare ad invidiam et avaritiam et ex hoc orta sunt inter eos bella civilia per que se mutuo destruxerunt. fides etiam fecit Romanos esse victores. ipsi enim non tantum amicis, sed etiam inimicis fidem servabant, propter quod omnes de eis confidebant. unde legitur in gestis Romanorum quod, dum quidam civis Romanus ab Anibale captus fuisset, sub iuramento Romam dimissus est, ut pretium sibi redemptionis acquireret. sed cum pretium invenire non posset et redire nollet, senatus eum ligari fecit et ad Anibalem misit. noluerunt enim quod fidem frangeret, quam sibi sub iuramento promiserat, maxime quia fides etiam hostibus est servanda. scientia etiam Romanos fecit esse victores. unde etiam Romulus, postea Numa Pompilius centum sapientes de populo elegit, quorum consilio res publica regebatur, qui quidem dicebantur senatores et patres conscripti. senatores dicebantur propter sensum et vite et etatis maturitatem quasi seniores; patres vero dicti sunt propter affectum, quia tanquam patres debebant habere curam et sollicitudinem rei publice et ipsam fovere et defendere. patres autem conscripti dicebantur propter dignitates, quia omnes erant mitrati et in singulis mitris, quas gerebant, propria nomina scripta habebant. Constantinus autem imperator mitram suam domino pape dedit. mitras vero senatorum cardinalibus tribuit, unde senatores sic tunc mitrati incedebant, sic modo cardinales mitrati incedunt. vel ideo dicebantur patres conscripti, quia eorum nomina et acta in gestis publicis annotabantur. quod autem scientia sit necessaria ad prelia contra hostes, narrat Trogus Ponpeius quod, dum Alexander ad bellum periculosissimum pergeret, non elegit robustos sed veteranos, qui cum patre suo militaverant. unde factum est quod eorum consilio et sapientia de hostibus triumphavit. sicut enim dicit Salomon, vir sapiens fortis est et vir doctus robustus, quia cum dispositione initur bellum et erit salus ubi multa consilia sunt. quod cives debent çelare rem publicam. [capitulum tertium]. Rem publicam in tantum cives debent çelare quod utilitati proprie ipsam debent preponere, quod pro ipsa conservanda interdum morti se debent exponere, quod pro ipsa defendenda licet patri contra filium et filio contra patrem arma levare. ista autem tria per aliqua ostendamus exempla. quod enim res publica utilitati proprie sit preponenda ostendit Augustinus in libro De Civitate Dei et Tullius in libro De Officijs. dicunt enim quod cum Ma[r]chus Regulus, maximus consul romanus a Carthaginensibus fuisset captus et Romani multos iuvenes Carthaginenses cepissent, missus est Romam dictus Regulus pro commutatione captivorum sub iuramento redeundi, si forte dicta commutatio fieri non liceret. dum igitur Romam venisset, contionatus est in senatu quod illa talis commutatio nullo modo ad utilitatem rei publice proveniret, ex eo quod ipse esset senectute confectus ec cito moriturus, illi autem essent adolescentes in bello fortes et multam adhuc possent mollestiam Romanis inferre. et ideo non consulebat quod ista talis commutatio fieret. dixit etiam quod nolebat ut propter se decretum Romanorum infringeretur, quod ordinatum et firmatum erat, ut quicumque Romanus de prelio fugeret, capite puniretur et quicumque se in prelio vivum et armatum capi permitteret, nunquam redimeretur. et ideo, cum ipse captus fuerit vivus, non erat redimendus. et cum ab amicis rogaretur ne illuc rediret, ipse tamen propter iuramentum redire voluit, qui crudelissima morte ab eis interfectus fuit. ecce quia iste utilitatem suam propriam utilitati communi postposuit. utile quidem sibi fuisset redimi et de carcere liberari, sed rei publice fuisset dampnosum, quia iuvenes Carthaginenses, qui dimissi fuissent, multa Romanis incomoda intullissent. ideo dicit Tullius in libro De Officijs quod Plato dedit tuo precepta ad rem publicam conservandam. unum est ut utilitati communi sint omnes intenti, propriorum comodorum obliti. secundum ut totum corpus rei publice curent ne unam partem foveant et aliam deserant. quod vero pro re publica conservanda quis interdum se morti debeat exponere, ostendit Augustinus in libro De Civitate Dei, et Valerius Maximus. dicunt enim quod cum instaret bellum inter Athenienses et Pollopenses et accepissent responsum a dijs suis quod illi essent victores, quorum rex in prelio occideretur, audiens hoc Codrus, rex Atheniensium, transivit ad hostes in habitu pauperis ferens sarmenta humeris et falcem ad cingulum. cum igitur quendam militem de hostibus cum falce provocasset, ille in eum insurrexit et protinus interfecit. cumque adversarij corpus Codri regis cognovissent, memores responsi quod dij fecerant, territi fugerunt et sic Athenienses victoriam habuerunt. ideo Tulius in libro De Officijs querit: "Si duo sapientes naufragium passi in tabula una consistant, que utrumque deferre non potest, quid facere debemus?". et respondit quod minus sapiens debet cedere magis sapienti, ex eo quod rei publice utilior invenitur. legitur quoque in ystorijs Romanorum, et Augustinus in libro De Civitate Dei idem tangit, quod quodam tempore per duos annos magna pestilentia Rome fuit. tandem in medio Urbis terra se apperuit, vorago magna facta fuit, ita ut quodammodo infernalia loca paterent. cumque omnes subversionem Urbis formidarent, ecce quedam vox de illa voragine insonuit, dicens quod si Romani volebant ut Urbs sanaretur, precipiebant dij ut aliquis nobilis Romanorum in illam voraginem mitteretur ad eos. ordinatum est igitur in senatu ut quicumque pro salute Urbis in illam foveam precipitem se daret, statuam eneam in foro haberet. cum igitur nullus inveniretur, ecce quidam miles nobilissimus, nomine Mercurius, optimis armis munitus, equum ascendens in illam foveam precipitem se dedit, statimque illa fovea clausa fuit et pestilentia tota cessavit. ecce quia isti duo pro salute patrie morti se dederunt. quod autem pro re publica defendenda liceat patri contra fines et filio contra patrem arma levare dicit Tullius in libro De Officijs, ubi querit si pater conatur patriam scindere vel hostibus tradere, utrum filius debeat silere. et respondit Tulius quod filius primo debet patrem rogare quod desistat, et si non valent preces, debet addere minas, quod scilicet ipsum principi accusabit; et si nec per preces nec per minas pater vult desistere, debet filius se patri opponere et pro defensione patrie debet contra patrem arma levare. iste tamen çelus, quod cives rem publicam debent çelare, debet esse discretus ut scilicet pro re publica nunquam faciant aliqua iniusta vel inhonesta, quantumcumque videantur esse utilia. olim quidem inter sapientes et phylosophos questio magna fuit, utrum scilicet utile debeat preponi honesto vel honestum utili, et diffinierunt quod semper honestum est omni utili preponendum et super hoc .IIIIor. adducebant exempla. primum narrat Ambrosius in libro De Officijs dicens quod cum Macedones contra Athenienses classem maximam navium direxissent, venit quidam nuntius de exercitu ad Athenienses dicens quod duos sapientes sibi darent, quibus rem manifestaret, que ipsis multum utilis esset. cum igitur sapientes electi fuissent, dixit eis quod Macedones in tali loco classem suam posuerunt et ideo, si nocte et clanculo illuc pergerent, totam illam classem navium comburere possent. tunc illi duo sapientes ad conctionem expectantem intraverunt dicentes: "Illud quod nobis homo iste dixit est quidem utile, sed non est honestum. si igitur vultis quod utile vincat, faciendum est quod dicit; si vero vultis quod vincat honestum, non est faciendum". statimque omnes una voce clamant dicentes: "Vincat honestum, vincat honestum". et sic repudiata fuit illa victoria, quia non fuisset cum virtute acquisita. et subdit Ambrosius: "Maluerunt enim minus posse honeste quam plus turpiter". aliud exemplum narrat idem Ambrosius in eodem libro et Annetus Florius in Ystorijs Romanorum. dicunt enim quod cum Pirrus rex et Fabricius consul Romanorum, magno exercitu congregato, ad invicem pugnaturi essent, venit medicus Pirri regis ad Fabritium et dixit ei quod regi medicinam venenatam daret, et sic, rege mortuo, ipse victoriam optineret. quod audiens Fabritius talem victoriam detestatus est, quia non honeste sed proditorie eam fuisset assecutus. quocirca dictum medicum, tanquam proditorem domini sui, fecit ligari et ad dominum suum mitti. et subdit Ambrosius: "Revera preclarum ut qui virtutis certamen susceperat, nollet fraude vincere". quod cum rex cognovisset, medicum illum occidit, et ait: "Iste est Fabritius, qui sicut sol non potest retrahi a cursu suo, sic nec ipse a legalitate sua". et ideo cum Fabritio ad suam voluntatem composuit. tertium exemplum est de Regulo, maximo consule Romanorum, qui iuraverat ad carcerem redire, prout in presenti titulo dictum est. utile quidem sibi fuisset ad carcerem non redire, sed non fuisset honestum propter iuramentum. quartum exemplum ponit Valerius de Camilo duce romano, qui cum quandam civitatem obsideret, quidam magister artis gramatice, docens filios nobilium, extra urbem causa spatiandi deduxit et in manus hostium tradidit. quod cum Camilus audisset, factum abhorruit dicens: "Nos Romani virtute et armis vincere cupimus et belli sicut et pacis iura servamus, nec contra puerilem etatem, quibus etiam captis urbibus parcitur, sed contra rebelles arma levamus". iussit igitur ipsum ligatum pueris tradi et ad parentes suos deduci. quod cum illi audissent, Romanis portas aperuerunt et cum eis composuerunt. ista autem res publica melius augmentatur, promovetur et regitur probitate morum et magnanimitate virtutum, quam copia divitiarum, multitudine populorum, habundantia equorum sive armorum. istud ostendit Cato eleganter atque diserte. non ille Cato, qui libellum composuit puerorum, sed ille Cato famosissimus, qui inter latinos philosophos fere optinet principatum. iste Cato partes Pompei contra Cesarem adiuvabat, ex eo quod Cesarem hostem rei publice reputabat. cum igitur audisset quod dictus Cesar de Pompeio optinuisset victoriam, tante fuit magnanimitatis, quod venenum et gladium sibi petijt. qui, austo veneno, gladium sibi infixit et vulnus dilatavit ne Cesarem rei publice hostem videret regnantem. hic igitur Cato, agens de re publica, ita dicit et verba eius beatus Augustinus in libro De Civitate Dei recitat, dicens: "Nolite, inquit Cato, existimare maiores nostros armis rem publicam ex parvis magnam fecisse. quippe, si ita esset, multo pulcherrimam eam nos haberemus. quippe sotiorum atque civium, preterea armorum et equorum maior copia nobis quam illis est. sed alia fuerunt, que ipsos magnos fecerunt, que nobis nulla sunt, videlicet domi industria, foris iustum imperium, animus in consulendo liber, nec delicto nec libidini obnoxius". hec igitur Catonis verba quam sint verissima docet nos ipsa experientia, que veritatum omnium est magistra. constat enim quod nostri cives moderni magis habundant in armis, equis, personis et divitijs, quam habundarent antiqui. et tamen nostri cives antiqui rem publicam melius sepe gubernabant quam nostri moderni, qui tot divitijs modo habundant. sepe enim inter nimias divitias et rerum opulentias res publica periclitatur. unde dicit Augustinus: "Qui prudenter attendunt, plus dolent paupertatem quam opulentiam perisse Romanam. in paupertate enim morum integritas servabatur; per opulentiam vero non muros urbis, sed mentes hominum ipsius civitatis dira nequitia, omni peior hoste, corrupit". unde poeta: "Nullum crimen abest facinusque libidinis ex quo paupertas Romana perit". patet igitur ex verbis Catonis quod ista .IIII.or., scilicet habundantia armorum et equorum, personarum et divitiarum, non sunt causa quare res publica strenue administretur, sed alia .IIIIor., que ipse sub infert. primum est ut ipsi cives sint industrij circa domestica, ut scilicet domum suam bene sciant componere et ordinare. quia, sicut dicit Apostolus, qui suorum et maxime domesticorum curam non habet, fidem negavit et est infideli deterior. sepe autem contingit quod, quando dominus domus est in se inordinatus, totam familiam habet inordinatam. unde dicitur in Ecclesiastico: "Secundum iudicem populi sic et ministri eius, et, qualis est rector civitatis, tales et inhabitantes in ea". ille enim, qui in domo sua non est ordinatus, non potest alios ordinare. unde refert sanctus Ieronimus quod Gorgias, magnus philosophus, habebat uxorem turpem et ancillam formosam, et quamvis ille esset castissimus, uxor tamen, eius çelotipa, eum de ancilla suspectum habebat et eum cotidianis iurgiis molestabat, ita quod in domo sua pacem habere non poterat. dictus autem Gorgias fecit librum pulcherrimum, qualiter Greci, inter se discordes, ad invicem pacificari possent. cum igitur librum illum coram alijs philosophis et sapientibus recitaret, quidam famulus suus dixit: "Iste homo vult concordare totam Greciam, qui tamen non potest concordare domum suam. quia, cum tantum sint tres in una domo, ipse scilicet, uxor et ancilla, tamen ad invicem pacificari non possunt". secundo debent habere et servare quo ad omnes alios iustitiam. est autem iustitia virtus, que reddit unicuique ius suum. ille igitur est iustus, qui superiori dat reverentiam, equali concordiam, inferiori instructionem et disciplinam, amicis benivolentiam, inimicis patientiam, miseris et afflictis compassionem operosam. tertio non debent esse vitiis subiecti, parum enim prodesset rei publice si hedificia starent et mores corruerent. unde dicit Augustinus quod Scipio non censebat rem publicam esse felicem stantibus menibus et ruentibus moribus. quarto debent esse liberi in consulendo, quia libere debent dicere et consulere veritatem. sed multi sunt qui aut propter timorem aut propter munerum acceptionem tacent veritatem. refert Elinandus, qui fuit doctor magnus, quod dum Philippus, rex macedo, Atheniensibus multas iniurias et molestias inferret et inter eos lis maxima verteretur, tandem de communi consensu ordinatum est ut quelibet pars unum acciperet advocatum. Athenienses igitur pro suo advocato acceperunt Demostenem, qui erat sapientissimus et facundus, cuius eloquentiam omnes advocati et iudices formidabant. quod cum audisset rex Phylippus, timuit vehementer ne propter suam facundiam ipse suam perderet causam, propter quod magnum pondus argenti ad Demostenem destinavit, rogans ut nec pro se [nec pro] Atheniensibus allegaret, sed solum taceret. ille vero, avaritia depravatus, argentum accepit et se taciturum esse promisit. apropinquante igitur termino, miserunt Athenienses ad Demostenem, ut ad locum ordinatum pergeret et causam ipsorum defenderet. quod cum ipse presensisset, simulans langorem, in lectum se proiecit et cepit fortiter exclamare se pati scinatem. tunc unus ex nuntijs Ateniensium, qui audiverat de accepto argento, sibi respondit dicens: "Ecce, Demostenes, non pateris scinatem, sed argentinatem". et sic ille, depravatus cupiditate pecunie, tacuit veritatem iustitie. dicit idem Elinandus quod, si lingua iudicis funiculis argenteis fuerit ligata, statim efficitur muta et tamen, sicut peccatum est mendacium dicere, ita et veritatem tacere. unde dicit beatus Augustinus: "Uterque reus est apud Deum et qui veritatem occultat et qui mendacium dicit. ille, quia prodesse non vult; iste, quia nocere desiderat". capitula none partis. Sequitur nona pars, in qua agitur de re familiari et domestica, et ista pars habet sex capitula. in primo capitulo ponitur qualis uxor sit ducenda et qualiter cognosci poterit que sit bona vel non. in secundo qualiter sit custodienda. in tertio qualiter mutuo se debent diligere. in quarto quod debent pacifice habitare. in quinto qualiter parentes debent se habere ad filios, et filij ad parentes. in sexto qualiter domini se debent habere ad famulos sive servos, et servi ad dominos. qualem uxorem debent ducere viri et qualiter cognosci poterit que sit bona vel non. [capitulum primum]. Non tantum cives debent habere ordinatam rem publicam, sed etiam rem familiarem [et] domesticam. que quidem tunc est ordinata quando ipsi coniuges inter se sunt ordinati et habent familiam ordinatam. ordinatio autem rei familiaris et domestice multum dependet a bona et sapiente uxore, iuxta illud quod dicit Salomon: "Sapiens mulier edificat domum suam, insipiens manibus suis eam destruet". et ideo vir multum laborare debet ut uxorem bonam et sapientem habere possit. et quamvis uxor sapiens detur a Deo, quia, sicut dicit Salomon, domus et divitie dantur a parentibus, a Domino autem proprie uxor prudens, debet tamen vir accepturus uxorem diligenter requirere de eius moribus et conditione. istud autem qualiter fieri debeat ostendit sanctus Iohannes Crisostomus, dicens quod ille qui vult uxorem accipere, debet considerare si illa puella, quam vult accipere, habet ambos parentes bonos vel ambos malos, vel unum bonum et alterum malum. si ambo parentes sunt boni, secure eam accipiet, quia bona arbor fructus bonos facit. si ambo sunt mali, omnino eam dimittat, quia non potest arbor mala fructus bonos facere. si vero alter est bonos et alter malus, quid facturus sit timeat et videat diligenter. verumtamen, si pater est malus et mater bona, minus debet timere eam accipere. si vero, e contrario, pater est bonus et mater mala, magis debet timere eam accipere, et ratio est quia puelle magis conversantur cum matribus, quam cum patribus, et ideo magis consueverunt imitari mores maternos, quam paternos. vir igitur accepturus uxorem non debet tantum respicere ad eius divitias sicut faciunt avari, nec ad eius pulcritudinem sicut faciunt iuvenes lascivi, sed ad morum ipsius honestatem sicut faciunt sapientes et discreti. non debet igitur vir tantum respicere ad eius divitias, unde dicit sanctus Iohannes Crisostomus: "Tu, iuvenis, quando uxorem ducere vis, noli querere divitem, sed bene morigeratam, quia boni mores divitias semper acquirunt, divitie autem bonos mores nunquam fecerunt et gloriosior est paupertas fidelium quam divitie peccatorum". quidam philosophus, nomine Aureolus Teophastus, querit utrum homo debeat potius ducere uxorem divitem quam pauperem, et dicit quod ille, qui ducit uxorem divitem, ponit in domo sua tempestatem, quia uxor dives vult esse domina viri et ipsum die ac nocte iurgijs molestabit et suas divitias sibi improperabit. propter hoc dicit Salomon: "Melius est sedere in angulo domatis, quam cum muliere letigiosa in domo communi". doma proprie est tectum domus, ubi passeres et yrundines nidificare consueverunt. vult ergo dicere Salomon quod melius est habitare in tecto domus cum passeribus et yrundinibus, quam in medio domus cum litigiosa muliere; quia peius est letigium mulieris, quam garritus yrundinis. et sicut vir non debet respicere ad divitias in uxore, sic et uxor potius debet habere virum bene morigeratum et sapientem, quam divitem. unde quidam interrogavit Themistidem phylosophum, cuinam libentius filiam suam traderet in uxorem, an homini pauperi sed etiam moribus ornato, an homini diviti et parum probato, qui respondit: "Malo filiam meam tradere viro indigenti peccunia quam peccunie indigenti viro". non debet enim vir accepturus uxorem respicere de eius pulcritudinem sicut faciunt iuvenes lascivi, quia ipsa pulcritudo in muliere est periculosa intuenti et habenti. intuenti quidem, quia sepe decipit hominem intuentem. unde dixit Salomon: "Fallax gratia et vana est pulcritudo. mulier timens Dominum ipsa laudabitur". est etiam periculosa mulieri habenti, quia, sicut dicit Salomon: "Circulus aureus in naribus suis, mulier pulcra et fatua". quando mulier est fatua et turpis, non est periculum, quia nemo eam sollicitat. quando etiam est pulcra et sapiens, similiter non est periculum, quia sapienter se custodit. sed quando est pulcra et fatua, tunc est periculum, quia, sicut sus habens circulum aureum in naribus vel in collo, cum illo auro in lutum se proicit, sic mulier fatua, habens pulcritudinem, se cum illa pulcritudine in fetorem immunditie se immergit. querit supradictus philosophus Aureolus si vir potius debet ducere uxorem pulcram, quam turpem, et respondit quod pulcra ab omnibus adamatur, turpis vero ab omnibus despicitur. et ideo difficile est custodire pulcram, quam omnes habere desiderant; molestum est autem turpem tenere, quam nullus vult videre. et ideo ille, qui habet uxorem pulcram, semper erit in timore, et ille, qui habet turpem, semper erit in dolore. propter hoc medium est tenendum, ut nec nimis pulcra nec nimis turpis uxor ducatur, ne aut timor nimis sollicitet propter pulcram, aut dolor nimis excruciet propter fedam. non igitur attendendum in uxore ad divitias vel ad pulcritudinem, sed ad morum honestatem, ut scilicet mulier sit honesta et pacifica, non litigiosa et clamosas, quia, sicut dicit Salomon, tecta perstillantia in die frigoris et litigiosa mulier comparantur. quando vir est in lecto et est magnum frigus, si tectum perstillaret et stillicidia super eum caderent, plurimum molestaretur. ita vult dicere Salomon quod mulier litigiosa est viro sicut stillicidia, que in die frigoris cadunt de tecto, que inquietant hominem existentem in lecto. refert sanctus Ieronimus et Seneca quod Socrates philosophus, licet esset sapientissimus, erat tamen corpore turpis et fedus. iste habebat duas uxores, que de ipso çelotipe multum erant. dum igitur quadam die Socrates eas reprehenderet quod de se tam turpi çelotipe essent, ille indignate in eum impetum fecerunt et per capillos ad terram trahentes, ipsum verberibus affecerunt. quadam etiam die, dum una illarum magnas intonationes super eum fecisset, ille nichil sibi respondere voluit, sed de domo recedens, super quandam trabem, muro domus sue adherentem, sedere cepit. tunc illa caldariam aqua plenam accipiens, totam illam aquam super caput viri effudit. Socrates vero, caput extergens et ad eam respiciens, dixit: "Ego bene sciebam quod post tonitrua pluvia sequeretur". cum igitur amici sibi consulerent ut illas uxores, que eum sic molestabant, a se expelleret, dixit: "Nequaquam faciam, quia mihi faciunt magnam utilitatem, ex eo quod me faciunt patientem. nam disco in domo patientiam ut ipsam in foro exibeam". qualiter viri debent uxores suas custodire. [capitulum secundum]. Quia mulier est magis fragilis quam vir, ideo mulieri est maior custodia adhibenda quam viro. nam, sicut dicit sanctus Iohannes Crisostomus, mulieres sunt magis incaute quam viri et ideo citius decipiuntur. sunt magis molles et ideo ad bonum et ad malum citius flectuntur. sunt magis fragiles et citius superantur. et propter hoc dyabolus, volens decipere primos parentes, non est agressus virum sed mulierem, sciens quod mulier facilius deciperetur quam vir, ex eo quod est sexus incautior [et] citius flecteretur, ex eo quod est sexus mollior et facilius vinceretur, ex eo quod est in libro De decem cordis: mulieri adhibite sunt .IIIIor. custodie, viro autem tantum una. prima custodia est timor Dei, qui ipsam debet retrahere a peccato, quia, sicut dicit Salomon, per timorem Domini declinat omnis homo a malo. secunda est custodia viri, quia vir uxorem suam custodire debet, nam, sicut dicitur in Ecclesiastico: "Si uxor non ambulaverit ad manum tuam, confundet [te] in conspectu inimicorum tuorum". tertia est verecundia mundi, quia magna verecundia et confusio est mulieri quando in adulterio deprehenditur. ideo dicit Salomon: "Mulier diligens corona est viro suo, et putredo in ossibus eius que confusione res dignas gerit". quarta est terror legum publicarum, que uxores fornicarias dampnant. unde dixerunt Iudei Christo: "Magister, hec mulier modo deprehensa est in adulterio. in lege autem mandavit nobis Moyses huiusmodi lapidare". vir autem habet tantum super se unam custodiam, scilicet timorem Dei, per quem debet retrahi a peccato. non enim habet custodiam uxoris, quia de illius custodia non curat, nec timet vercundiam mundi, ymo aliquando de hoc se iactat. unde dicit Augustinus: "Tanta est perversitas humani generis, ut aliquando metuendum sit ne castus erubescat apparere inter impudicos". non timet etiam penam legum, quia leges non dampnant viros fornicarios sicut uxores fornicarias. querit autem supradictus Aureolus philosophus utrum mulier a viro sit custodienda, et dicit et respondet quod nichil prodest viri custodia, quia uxor aut est bona aut est mala. si est bona non debet custodiri, si est mala non poterit custodiri. quamvis autem* iste philosophus sic dicat, nos tamen dicimus quod sunt quedam uxores que sunt probate, quedam que sunt suspecte, quedam que sunt medie. ille, que sunt probate, non sunt custodiende, sed sunt sue libertati per omnia relinquende. reffert sanctus Ieronimus in libro Contra Iovinianum quod, cum quidam magnus consul romanus, nomine Divelius, quandam nobilem puellam in uxorem iuvenis accepisset et ipse os fetidum multum haberet, quadam vice, dum iam esset senex, fuit sibi improperatum quod ipse habebat os fetidum. rediens igitur domum, conquestus est uxori sue quare hoc sibi aliquando non dixerit, ut ipse remedium et medicinas adibuisset. que respondit: "Fecissem, domine, nisi quia credebam quod omnes homines talem flatum haberent". ista igitur, que sic erat probata, non erat custodienda. alie sunt suspecte, et iste sunt custodiende et legibus artande. et quamvis totaliter non possint custodiri, possunt tamen sepe a multis malitijs impediri. unde dicit Dominus per Oseam prophetam de muliere fornicaria: "Ecce ego sepiam vias suas spinis, et semitas suas non inveniet et sequetur amatores suos et non apprehendet eos". tunc vir vias impudice mulieris cum spinis sepit, quando multas cautelas et impedimenta sibi opponit. quedam autem uxores sunt medie, que nec adhuc sunt bene probate nec omnino suspecte. iste nec sunt nimis artande nec nimis relaxande, sed prius sunt probande. si enim amicus, antequam homo confidat de eo, est probandus, multo fortius uxor. ideo dicitur in Ecclesiastico: "Si possides amicum, in temptatione idest in probatione posside eum et ne facile credas ei te ipsum". quod viri et uxores debent se mutuo diligere. [capitulum tertium] Dilectio mutua inter virum et uxorem neccessaria est. nam viri debent diligere uxores suas. ideo dicit Apostolus in epistola Ad Ephesios: "Viri, diligite uxores vestras, sicut et Christus Ecclesiam". non enim vir debet uxorem suam timere tanquam dominam nec sibi eam subicere tanquam ancillam, sed eam diligere tanquam sororem et sotiam. ideo prima mulier non est facta de capite viri, quia non debebat esse eius domina; nec de pede viri, quia non debebat esse eius ancilla; sed de latere viri, quia debebat esse sibi equalis et sotia. similiter uxor debet diligere virum, unde dicitur in Tobia quod parentes monuerunt filiam suam ut honoraret soceros et diligeret maritum et regeret familiam et gubernaret domum. iste autem amor debet esse discretus ex parte viri et perfectus ex parte uxoris et precordialis ex parte utriusque. primo quidem iste amor debet esse discretus ex parte viri, quia vir debet diligere uxorem suam discrete et ordinate, quod est contra multos, qui uxores suas nimis ardenter et inordinate amant. contra quos dicit Seneca: "Amor forme mulieris rationis oblivio est et insanie proximus, turbat consilia, altos et generosos spiritus frangit, a magnis cogitationibus ad humilimas retrahit. origo quidem amoris honesta, sed magnitudo deformis". ideo dicit Sistus philosophus: "Adulter quidem est in suam uxorem amator ardentior". ille igitur ordinate uxorem diligit, qui ab opere coniugali scit tempore debito abstinere et qui scit ibi culpam mortalem cavere. nam secundum Crisostomum in quatuor temporibus est a coniugali opere abstinendum. primo in tempore menstrui ex eo quod tunc sepe generantur filij ceci, claudi et leprosi sicut dicit sanctus Ieronimus, et istud est in precepto. secundo est abstinendum tempore pregnationis et partus. tertio, in temporibus sollempnitatum. quarto in temporibus ieiuniorum, et ista omnia non credimus esse in precepto, sed in consilio. ille etiam uxorem suam ordinate diligit, qui in opere coniugali mortalem culpam cavere novit. nam commixtio coniugalis aliquando nullam habet culpam, aliquando vero venialem, aliquando mortalem, aliquando mortalissimam. tunc enim nullam habet culpam quando fit intentione prolis procreande, unde dicit sanctus Gregorius: "Tunc coniuges in commixtione sine culpa sunt quando pro percipienda prole miscentur. habet autem culpam venialem quando fit causa concupiscentie explende, que causa concupiscentie ita est rationi subiecta, quod eam non expleret nisi cum propria uxore". unde dicit quedam glosa super epistulam sancti Pauli Ad Corinthios: "Coniugalis concubitus, qui fit gratia generandi prolem, non habet culpam; quando autem fit causa concupiscentie satiande, sed tamen cum propria coniuge, habet culpam venialem". nichilominus autem potest habere culpam mortalem quando scilicet concupiscentia sic est immoderata, quod cum quacumque muliere sive cum propria sive cum aliena ipsam expleret. unde dicit Augustinus in libro Contra Iulianum: "Intemperatus in coniugio quid aliud nisi quidam adulter est?". tunc autem habet culpam mortalissimam quando vir abutitur uxore sua, unde dicit Augustinus in libro De Bono coniugali: "Ille usus, qui est contra naturam, execrabilis fit in meretrice, sed execrabilior in uxore". secundo iste amor debet esse perfectus ex parte uxoris, quia uxor debet diligere virum amore perfecto. istud autem sic ostendit sanctus Iohannes Crisostomus dicens: "Si vir habeat uxorem, hoc modo agnoscetur plena uxoris dilectio, quia uxor neminem debet putare sapientiorem, quam virum suum; etsi alter sit sapientior, tamen illa sapientiorem esse intelligere non debet. uxor neminem fortiorem debet putare, quam virum suum; etsi alter sit fortior, illa tamen intelligere non debet alterum fortiorem. uxor neminem debet putare formosiorem, quam virum suum; etsi alter sit formosior, tamen non debet sibi apparere; perfectum enim odium et perfectus amor rerum iudicia non cognoscunt. nam si perfecte hodias aliquem, qualiacumque fuerint apud illum, omnia tibi mala videntur. si vero aliquem perfecte amas, quecumque sunt apud eum tibi placent, sive que loquitur, sive que agit. nam etsi mala sint, tamen tibi bona esse videntur". tertio iste amor debet esse precordialis ex parte utriusque, scilicet viri et uxoris. ideo uxor formata est de carne viri iuxta cor, ad innuendum quod vir debet uxorem suam amore precordiali diligere, et vir desponsat uxorem suam ponendo anulum in quarto digito, ubi est quedam vena, que a corde usque ad digitum illum se extendit, ad innuendum quod uxor debet virum suum ex vero corde amare. quod vir et uxor debent pacifice vivere et concorditer habitare. [capitulum quartum] . Multum est Deo acceptum quando vir et uxor pacifice et concorditer vivunt. ideo dicit sepe sanctus in Ecclesiastico: "In tribus beneplacitum est spiritui meo, que sunt probata coram Deo et hominibus: concordia fratrum, amor proximorum et vir et mulier sibi bene consentientes". dicit autem sanctus Augustinus super Psalterium quod quando vir et mulier ad invicem dissentiunt, tunc in domo est turbatio multa. quando vero vir subicitur et uxor dominatur, tunc in domo est pax perversa. quando autem vir dominatur et uxor subicitur, tunc in domo est pax recta. potest etiam addi quartum: quando scilicet vir et uxor bene conveniunt, quia tunc est pax Deo et hominibus grata. quando autem vir et uxor male conveniunt, hoc aliquando est ex culpa viri, aliquando ex culpa uxoris, aliquando ex culpa utriusque. est enim aliquando ex culpa viri, quando scilicet vir est uxori nimis austerus. ideo dicit Apostolus: "Viri, diligite uxores vestras et nolite amari esse ad illas". aliquando est ex culpa uxoris, quando scilicet est nimis rixosa et nimis çelotipa. unde reffert sanctus Ieronimus in libro Contra Iovinianum quod quidam nobilis Romanus habebat uxorem a foris gratiosam, sed intus cum viro nimis litigiosam et çelotipam, quam vir tandem se expulit et eiecit. et cum a vicinis reprehenderetur quod uxorem sic gratiosam expulisset, ille pedem protendit dicens: "Videtis hoc calciamentum, a foris quidem multum est pulcrum et tamen intus me premit. videtis quidem calciamenti formositatem exteriorem, sed non videtis meum dolorem interiorem. ita est etiam de uxore mea, que a foris coram vobis videtur esse pacifica, sed intus mecum est nimis molesta". aliquando vero ista turbatio causatur ex culpa utriusque, quando scilicet et vir est nimis severus et uxor nimis rixosa. tunc est in domo turbatio magna. istud autem quod diximus per exemplum sensibilem demonstremus. si quis enim vult ferrurn coniungere et unire alteri ferro, oportet quod utrumque per ignis exustionem mollescat. si enim utrumque fuerit durum vel alterum ipsorum, tunc coniunctio vel unio fieri non valebit. eodem modo dicendum quod, quando vir et uxor sunt ambo duri, quia vir est severus et uxor mansueta vel e converso quando uxor est superba et vir mansuetus, tunc non poterunt convenire. oportet igitur quod utrique mollescant, ut scilicet vir habeat benignitatem et uxor mansuetudinem, et tunc fiet quod dicit Scriptura; quia multum placent Deo vir et uxor bene sibi consentientes. est attamen unus casus, in quo licet uxori iurgium facere contra virum, quando scilicet sciret virum suum esse fornicarium. tunc enim ipsum .IIIIor. modis a tali crimine debet retrahere, sicut dicit sanctus Augustinus in libro Quinquaginta omeliarum. primo ipsum caritative et dulciter admonendo; ostendendo scilicet pericula anime et corporis et rerum ad que tam inprovide se immittit. si enim uxor omnino taceret, tunc videretur consentire, unde dicit Augustinus ibidem: "Omnino ego moneo, ego precipio, ego iubeo, ymo Christus in me iubet: nolite viros vestros permittere fornicari". secundo debet eum retrahere ipsum graviter obiurgando, quia, si non valent caritative admonitiones, debet facere graves obiurgationes.in ceteris quidem que facit vir, et uxor pacientiam habere debet, unde dicit Augustinus ibidem: "Aurum tuum vendit maritus? a ferto, femina, patienter. sed castum ipsum opta, pro castitate litiga. pereat villa tua, non anima ipsius te tacente pereat". tertio debet eum retrahere, Ecclesiam, idest episcopum, interpellando; quia, si non valent admonitiones, si non valent obiurgationes et tamen factum est publicum et notorium, debet uxor recurrere ad episcopum civitatis, ut virum suum terreat et sua auctoritate compescat. unde dicit Augustinus ibidem: "Nolite, pudicissime mulieres, viros vestros permittere fornicari. interpellate contra illos Ecclesiam, idest episcopum et prelatos Ecclesie, ad quos spectat publicos maritos fornicarios per excommunicationis sententiam cohercere". quarto debet ipsum retrahere ad Deum recurrendo, quia si supradicta non valent, debet ad Deum pro ipso preces effundere. debet etiam ad viros spirituales recurrere, ut pro viro suo ad Deum preces effundant. unde dicit Augustinus ibidem: "Non dico ut interpelletis contra viros vestros fornicarios iudices publicos nec proconsulem nec comitem nec imperatorem, sed Deum patrem et Ihesum Christum, filium eius, et Spiritum sanctum". et quoniam possent alique uxores dicere: et quo vir meus fidem mihi non servat nec ego sibi servabo, ideo subdit sanctus Augustinus: "Nolite, castissime femine, imitari viros vestros impudicos, aut vobiscum vivant aut sine vobis pereant. inpudico marito non debet mulier pudicitiam, sed Christo; non propter maritum hoc faciat, qui non meretur, sed propter Christum hoc faciat". qualiter parentes se debent habere ad filios et filij ad parentes. [capitulum quintum]. Quia res domestica est bene ordinata quando pater familias habet familiam ordinatam, ideo a filijs suis debet incipere et eos bonis moribus informare. debent quidem parentes filios suos diligere, debent ipsos in sua pueritia bonis moribus informare, debent ipsos delinquentes corrigere. primo quidem debent ipsos discrete diligere. sed notandum est quod ipse amor aliquando est bonus et meritorius, aliquando malus, aliquando indifferens. bonus quidem et meritorius est quando pater diligit filium, qui est bonus et iustus, vel ut sit bonus et iustus. tunc enim non diligit filium tantum quia filium, sed diligit Deum in filio. et tunc reducitur ad illud preceptum: "Diliges proximum tuum sicut te ipsum". aliquando ille amor potest esse malus, quando scilicet parentes propter amorem filiorum usuras faciunt, aliena rapiunt, que postea filiis causa perditionis existunt. unde ipsi filij de tali patre in inferno conquerentur, unde dicitur in Ecclesiastico: "De patre impio conquerentur filij, quia propter illum [sunt] in obprobrium". aliquando vero ille amor potest esse indifferens, idest nec bonus sive meritorius, nec malus, [quando] scilicet pater non habet respectum ad filij malitiam, si est malus; nec ad filij gratiam, si est bonus; sed tantum ad naturam, quia scilicet diligit filium ex eo quod est filius. et iste amor est ita naturalis, quod etiam communis est bestijs. unde dicit Augustinus [in libro] La Omeliarum: "[Si] serpentes et lupi amant filios suos, non est laudandus qui filios amat, sed est detestandus qui non amat. si filios amas, serpentibus compararis; si filios non amas, a serpentibus vinceris". ipse autem amor naturalis est maior in parentibus respectu filij, quam sit in filio respectu parentum. et ratio est quia parentes de natura sua propria dederunt filijs corpus suum, filij autem parentibus in generatione sua nichil dederunt. et ideo parentes diligunt filios suos ut rem suam, ut carnem suam, ut membra sua. videmus etiam quod humor arboris fluit a radice in ramos, non a ramis ad radicem. radix est pater, ramus est filius. et ideo amor a patre, qui est radix, magis fluit in filium, qui est ramus, quam a filio in patrem. iste etiam amor naturalis respectu filij maior est in matre, quam in patre; et una causa est quia illam rem plus diligimus, in qua maius ius habere nos scimus. quamvis enim filius quantum ad corpus, sit res propria patris et matris, tamen mater plus habet ibi de sua substantia, sicut dicit Philosophus, quam vir. et ideo maius ius in corpore filij habet, quam vir. secunda causa est quia illam rem plus diligimus, circa quam plus laboramus. mater autem plus laborat circa filios quam pater, tam in portando quam in pariendo, quam etiam in nutriendo. tertia causa est quia illam rem plus diligimus, quam certitudinaliter nostram esse scimus. mater autem pro certo scit quod filium talem de se generavit; vir autem, etsi credat, tamen certus non est quod sit de suo semine generatus. in hoc tamen differunt amor patris et matris erga filium, quia mater plus dolet de filij adversitate et pater plus gaudet de filij prosperitate. mulier enim naturaliter magis patitur et compatitur quam vir, ex eo quod habet animum magis mollem, unde mulier dicitur quasi mollier. nam secundum Philosophum in libro De Animalibus, in omni genere animalium femine sunt molliores quam masculi, preter ursam et leopardam. quando igitur invenitur aliqua mulier severa et dura non potest dici femina, sed ursa vel leoparda. mulier enim naturaliter est frigida et humida et ideo de facile est passibilis. vir autem naturaliter est calidus et siccus, et ideo non sic de facili patitur et compatitur, et ideo in morte filij naturaliter plus dolet mater quam pater, quia homo habet cor magis magnanimum et ideo magnalia et sublimia magis appetit et amat. istud aperte ostendit Salomon dicens: "Filius sapiens letificat patrem, filius vero stultus mestitia est matris sue". ecce quia aperte dicit quod pater de filio sapiente habet letitiam, mater vero de filio stulto habet tristitiam. secundo ipsi parentes debent filios suos a sua pueritia bonis moribus informare. nam illam formam, quam induerunt in pueritia sua, semper retinent etiam in senectute sua. unde dixit Salomon: "Adolescens iuxta viam suam, etiam cum senuerit, non recedet ab ea". sunt enim ipsi pueri sicut mollis cera, quia de facili ad quodlibet bonum ducuntur. ideo in persona talium dicit Propheta: "Factum est cor meum sicut cera liquescens in medio ventris mei". sunt sicut recens testa, quia bonum odorem semper conservant, iuxta illud quod nova testa capit, inveterata sapit. sunt etiam sicut gracilis virgula, quia de facili ad bonum flectuntur. de quibus dicit Propheta: "Quorum filij sicut novelle plantationes in iuventute sua". tertio debent parentes filios suos delinquentes arguere, memores Hely sacerdotis, qui filios suos corripere noluit, et ideo ipse cum filijs suis mala morte perijt. sunt autem quidam filij obedientes et boni. isti sunt de bono in melius promovendi, tales enim faciunt patri magnam consolationem et cordis delectationem. de quibus dicit Salomon: "Erudi filium tuum, et refrigerabit te et dabit delitias anime tue". alij sunt filij, qui, si aliquando offendunt, statim ad levem correctionem patris se corrigunt et patri obediunt. isti non sunt graviter obiurgandi, sed dulciter admonendi. de quibus dicit Apostolus in epistola Ad Ephesios: "Vos, patres, nolite ad iracundiam provocare filios vestros, sed educate illos in disciplina et in correctione Domini". non enim tales sunt provocandi, sed in disciplina, idest in morum honestate, sunt educandi. alij filij sunt duri et superbi et parentibus inobedientes. tales sunt verberibus flagellandi. de talibus dicit Salomon: "Qui parcit virge, odit filium suum". qui autem diligit, illum instanter erudit. et in Ecclesiastico dicitur: "Qui diligit filium suum, assiduat illi flagella". filij autem erga parentes humiliter se debent habere, quia debent eos honorare, eis servire et subministrare; et ad hoc induci debent propter preceptum, propter debitum et propter nature instinctum. primo quidem propter preceptum, quia Deus precepit dicens: "Honora patrem tuum et matrem tuam ut sis longevus super terram, et qui maledixerit patri suo vel matri, morte moriatur". in nullo alio precepto Decalogi invenitur facta fuisse promissio servanti, vel comminatio non servanti, nisi in precepto parentum, ad significandum quod multum placet Deo quando parentes honorantur, et multum sibi displicet quando sibi honor non impenditur; et intelligitur ille honor non tantum malos urgendo, sed etiam in serviendo et subministrando. secundo filij debent induci ad serviendum parentibus propter debitum. ipsi enim a parentibus receperunt tria, scilicet esse et nutrimentum et documentum. quia igitur ab eis receperunt esse, debent eis magnam reverentiam. unde dicitur in Ecclesiastico: "Honora patrem tuum et gemitus matris tue ne obliviscaris; memento quod nisi per illos natus non fuisses". iterum, quia ab ipsis receperunt nutrimentum, debent eis in subveniendo magnam diligentiam, ut, sicut parentes nutrierunt filios in iuventute, sic et ipsi nutriant parentes in senectute. unde dicitur in Ecclesiastico: "Fili, suscipe senectam patris tui". insuper, quia ab ipsis receperunt documentum, debent eis magnam obedientiam. unde dicit Apostolus: "Filij, obedite parentibus vestris in Domino, hoc enim iustum est". tertio filij debent induci ad subministrandum parentibus per nature instinctum. natura enim omnes docet et instruit quod filij debent parentibus subvenire et quando sunt in necessitate positi et quando sunt senectute confecti et quando sunt mortui. et ad ista tria ostendenda ponit Valerius Maximus tria exempla. nam ad ostendendum quod filij debent parentibus subvenire quando sunt in necessitate positi, narrat quod cum quidam nobilis vir et potens et iam senex quoddam flagitium commisisset, noluit iudex propter honorem parentum ipsum publica morte punire, sed carceri ipsum inclusit ut ibi fame moreretur. filia vero eius, que erat nupta, de licentia iudicis eum cotidie in carcere visitabat. prius tamen ea diligenter prescrutari faciebat ne aliquid comestibile sibi deferret. illa vero, extracto ubere, singulis diebus de lacte proprio patrem nutriebat. cum vero iudex miraretur quod ille tanto tempore viveret, precepit ut custodes respicerent per rimas hostij quando filia cum patre erat. et videntes quod patri lac propinabat, hoc iudici nuntiarunt. ille autem, pietate commotus, patrem filie condonavit. ad ostendendum autem quod filij debent parentibus subvenire quando sunt senectute confecti, ostendit idem Valerius per exemplum ciconie, dicens quod quando ciconie senescunt, filij ponunt parentes in nido et velut infantes iuxta pectus suum collocant, fovent et nutriunt. soli autem vultures parentes suos fame mori permittunt. ad ostendendum autem quod filij de parentibus mortuis debent curam agere et eis sepulturam debitam preparare, ostendit hoc dictus Valerius exemplo Scitarum, dicens enim quod cum Darius rex fines Scitarum invasisset et sepulcra parentum suorum invadere vellet, miserunt ei Scite quod depopulationem agrorum et vinearum equanimiter ferrent, sed si sepulcra parentum contingeret, tunc potentiam Scitarum et vires sentiret, quia pro ipsis defendendis mori parati essent. quod audiens Darius, sepulcra parentum illorum invadere vel infringere ausus non fuit. qualiter domini se debeant habere ad famulos sive servos et servi ad dominos. capitulum .VIm. Postquam pater familias rem domesticam ordinavit quantum ad uxorem et filìos, debet etiam ipsam ordinare quantum ad servos. dicunt autem doctores quod sunt .IIIIor. genera servorum. quidam enim sunt de ancilla nati, quidam in prelio acquisiti, quia, sicut dicit beatus Petrus: "A quo quis superatus est, huius et servus est". unde tales dicebantur servi a servando, quia ab hostibus servabantur ne occiderentur. alij sunt servi conductitij, qui sub pensione annua conducuntur; alij sunt emptitij, qui pecunia emuntur. omnes istos servos Paulus in epistola Ad Ephesios instruit dicens: "Servi, obedite dominis carnalibus cum timore et tremore, in simplicitate cordis vestri, non ad oculum servientes quasi hominibus placentes, sed sicut servi Christi facientes voluntatem Dei ex animo". sed notandum quod sunt quidam servi sensati, quidam pigri et otiosi, quidam vero malitiosi. servi sensati sunt valde diligendi, unde dicitur in Ecclesiastico: "Servus sensatus sit tibi [dilectus] sicut anima tua". de talibus dicit Salomon: "Servus sapiens dominabitur filijs stultis et inter fratres hereditatem dividet". servi vero pigri et otiosi sunt continuis laboribus exercendi. unde dicitur in Ecclesiastico: "Operatur in disciplina et querit requiescere, laxa manus illi, et querit libertatem. iugum et lorum curvant collum durum, et servum inclinant operationes assidue. mitte illum in operationem, ne vacet; multam enim malitiam docuit otiositas". servi vero malivoli et malitiosi sunt duris abstinentijs, compedibus et verberibus cohercendi, unde dicitur in Ecclesiastico qualiter autem sint per abstinentiam macerandi. dicitur in Ecclesiastico: "Cibaria et virga et onus asino, panis et disciplina et opus servo". quod sint cumpedibus astringendi dicitur ibidem: "Servo malivolo tortura et compedes". quod vero sint verberibus flagellandi dicitur in eodem libro: "Non confundaris", idest non timeas ne verearis "servo pessimo latus sanguinare", idest usque ad sanguinem verberare. quamvis autem servi, quocumque nomine censeantur, sive de ancilla nati, sive in prelio acquisiti, sive conductitij, sive emptitij, sint dominis suis inferiores, tamen quantum ad quinque inveniuntur equales. prima equalitas attenditur ex parte principij, quia omnes, tam servi quam liberi, de terra sunt creati et nudi et plorando nati. unde dicitur in libro Sapientie: "Sum quidem et ego mortalis homo similis omnibus et ex genere terreno illius, qui prius factus est, et in ventre matris figuratus sum caro et primam vocem similem omnibus emisi plorans. nemo enim ex regibus aliud habuit nativitatis initium". secunda equalitas attenditur ex parte medij, quia omnes, tam liberi quam servi, eundem locum habent scilicet eundem mundum, eandem terram, eundem aerem. unde dicitur in eodem libro Sapientie: "Ego natus accepi communem aerem et in similiter factam decidi terram". tertia equalitas attenditur ex parte finis, quia omnes, tam liberi quam servi, moriuntur, in cinerem resolvuntur et putrescunt. unde dicitur in eodem libro Sapientie: "Unus ergo introitus est omnibus ad vitam et similis exitus". unde dicit sanctus Ciprianus: "Vobis dominis atque senis est eadem sors nascendi, conditio una moriendj, corporum maceries similis, animarum ratio communis, equali iure, equali lege venitur in istum mundum et de mundo postea receditur". quarta equalitas attenditur ex parte dominij, quia omnes, tam liberi quam servi, habent unum Dominum. unde dicit Apostolus in epistola Ad Ephesios: "Vos, domini, servis vestris remittite minas, scientes quia illorum et vester Dominus est in celis, et personarum acceptio non est apud Deum". ideo dicit sanctus Iob: "Magnus et parvus ibi sunt, scilicet sub dominio Dei, et servus liber a domino suo". quinta equalitas attenditur ex parte iudicij extremi, quia omnes, tam liberi quam servi, ad iudicium Dei venient et de omnibus factis suis rationem reddent, et ibi gloriam vel penam recipient. unde dicit Apostolus in epistola Ad Chorinthios: "Omnes nos manifestari oportet ante tribunal Domini nostri Ihesu Christi, ut refferat unusquisque propria corporis prout gessit, sive bonum sive malum sit". et in epistola Ad Ephesios dicit idem Apostolus: "Unusquisque, quodcumque fecerit bonum, hoc recipiet a Domino, sive servus sive liber". capitula decime partis. Sequitur decima pars, in qua agitur de spirituali regimine civitatis Ianue. et ista pars habet duo capitula. in primo capitulo ostenditur quo tempore fuit episcopali honore decorata. in secundo ostenditur quo tempore fuit archiepiscopali [honore] sublimata. quando et quo tempore civitas Ianuensium fuit episcopali honore decorata. [capitulum primum]. Quamvis per aliquam ystoriam tempus non inveniamus expressum quando civitas Ianuensis habere meruit episcopatum, credimus tamen quod quando principes Apostolorum, scilicet Petrus et Paulus, Rome presidebant, tunc dignitate episcopali meruit decorari. ratio autem, que nos movet ad hoc credendum, est ista. constat enim Apostolos istam consuetudinem habuisse, quod quando alique civitates vel aliqui de ipsis civitatibus ad fidem Christi veniebant, mox ipsi Apostoli eis episcopos destinabant. unde beatus Petrus illis, qui fuerant conversi in civitate Ravenne, statim sanctum Appollinarem in episcopum dedit. Marchus evangelista illis, quos converterat apud Aquileiam, sanctum Hermagoram episcopum ordinavit. illis autem, quos converterat apud Alexandriam, sanctum Anianum in episcopum assignavit. sanctus quoque Paulus apostolus per omnes civitates, quas convertebat, episcopos ordinabat. unde et Thimotheum fecit episcopum apud Ephesim et Titum apud Cretam. ostendimus autem supra per auctoritates et rationes quod prima civitas Ytalie, vel una de prioribus in qua fides Christi fuit publice recepta et in qua fuerunt Dei sacrificia primo publice celebrata, fuit civitas Ianue. fuit autem ad fidem Christi conversa, ut supra dictum est, circa annos Domini .XXXV. post Christi passionem. et illo tempore principes Apostolorum, scilicet Petrus et Paulus, Rome adhuc in carne vivebant. et ideo satis credendum est quod beatus Petrus, qui erat papa quando audivit civitatem Ianue ad fidem Christi esse conversam, ad ipsam civitatem aliquem episcopum destinavit. si enim Apostoli ad civitates conversas et remotas episcopos mittebant, verisimile et probabile est quod ipsi principes Apostolorum, qui erant Rome, ad civitatem Ianue ad fidem conversam et satis vicinam episcopum transmiserunt. ista autem ratio fulcitur et roboratur per aliam rationem. constat enim quod omnes ystoriographi antiqui, qui ante Christi adventum scripserunt, quando volunt de Ianua facere mentionem, non appellant ipsam civitatem, sed vocant ipsam oppidum sicut Titus Livius. postquam autem fuit conversa, civitas est appellata sicut patet in legenda sancti Naçarii, in qua urbs sive civitas nuncupatur. Naçarius vero anno .XXXV. vel circa post Christi passionem in Ianua predicavit et ipsam civitatem aut tunc ad fidem Christi convertit aut iam conversam in fide confirmavit, sicut superius est ostensum. ex tunc autem civitas est vocata, et ideo videtur quod ex tunc fuit episcopali honore insignita. nam loquendo proprie civitas non dicitur nisi que episcopali honore decoratur. nomina tamen illorum episcoporum primitivorum non inveniuntur expressa. primus autem episcopus, cuius nomen exprimitur, fuit sanctus Valentinus, quem credimus extitisse circa annos Domini .DXL. sicut infra dicetur. ante tamen Valentinum credimus alios episcopos extitisse. dicitur in legenda sancti Valentini quod, mortuo episcopo Ianue, electus est in episcopum Valentinus, ex quo manifeste habetur quod ante Valentinum iam erat in Ianua episcopatus. quot autem episcopi, vel qui istum Valentinum precesserint, ignoramus, quia nusquam hoc scriptum invenire potuimus. quando et quo tempore civitas Ianuensis fuit archiepiscopali dignitate sublimata. [capitulum secundum]. Mutatio dextere Excelsi facta fuit quando episcopatus Ianue in archiepiscopatum mutari promeruit, hoc quidem fuit satis dignum, iuris consonum et consentaneum rationi. sicut enim civitas Ianuensis multis civitatibus imperat, multis populis principatur et nulli nisi Deo quo ad omnia, et imperatori quo ad aliqua est subiecta, sic etiam decebat ut eius archiepiscopus nullius primatis esset suffraganeus, nulli nisi summo pontifici subiectus, sed ipse in alios episcopos suam iurisdictionem transfunderet, suam auctoritatem extenderet, multisque pontificibus presideret. videamus igitur quo tempore et qua de causa civitas Ianue archiepiscopali dignitate meruit sublimari. eo quidem tempore electus est canonice in summum pontificem Innocentius secundus, vir per omnia reverendus, contra quem quedam pars cardinalium quendam Romanum, nomine Petrum Leonis, scismatice elegit et Anacletum appellavit, cui etiam populus Romanus favorem et auxilium impendebat. ipse quidem Anacletus totum thesaurum Ecclesie rapuit et fautoribus suis dedit. quapropter dictus Innocentius propter potentiam illius Anacleti non valens in Urbe morari, super galeas Ianuensium Ianuam est deductus, anno scilicet Domini .Mo.Co. XXXo. iste igitur Innocentius papa inter ceteros cardinales habebat quendam cardinalem magne prudentie et honeste vite, nomine Syrus. et cum sedes Ianuensis tunc vacaret, ipsum Ianuensi ecclesie in episcopum ordinavit, nec alicui incredibile videatur quod aliquis cardinalis factus sit episcopus Ianuensis, quia legimus pluries alibi simile factum fuisse. tunc enim cardinales non erant in tanto culmine sicut modo cernuntur, sed quilibet episcopus preferebatur cuilibet presbitero vel dyacono cardinali. cum igitur dictus papa Innocentius moram aliquam in Ianua contraxisset, Ianuenses galeas armaverunt et ipsum usque in Franciam deduxerunt, ubi circa duorum annorum spatium moratus, tandem Ianuam est reversus. anno autem Domini .M.C.XXXII., ad preces ipsius pape, Ianuenses stolum galearum armaverunt et ipsum papam Romam portaverunt, ubi favore et auxilio Lotarii imperatoris turres et fortilitias in Urbe ceperunt, et Anacletum tirampnice intrusum de Urbe penitus expellentes, Innocentium in sede sua restituerunt. Romani autem, hoc videntes, ad mandatum domini pape humiliter redierunt. Ianuenses autem cum suo stolo galearum prospere Ianuam sunt reversi. et quoniam tunc temporis erat guerra et discordia magna inter Ianuenses et Pisanos, dictus papa Cornetum ivit, mandans Ianuensibus et Pisanis ut suos ambaxatores sollempnes ad se mitterent, qui plenam potestatem haberent. cum igitur ambaxatores Cornetum venissent, dictus papa eos ad invicem concordavit. misit etiam Syro episcopo Ianuensi ut ad suam presentiam apud Cornetum accederet, intendens ipsum et civitatem Ianue multipliciter honorare propter multa et magna servitia et beneficia que a Ianuensibus fuerat assecutus. cum igitur dictus Syrus episcopus Cornetum venisset, dominus papa archiepiscopatum concessit anno Domini .Mo.C.XXXIII., crucem quoque et pallium supradicto Syro dedit. insuper medietatem totius insule Corsice dedit in feudum communi Ianue pro una libra auri annis singulis Romane Ecclesie persolvenda. quem tamen censum Lucius papa postmodum communi Ianue remisit de gratia speciali tres quoque episcopatus, qui erant in Corsica et erant suffraganei archiepiscopi Pisani, archiepiscopo Ianuensi dedit et suffraganeos eos fecit, scilicet episcopum Maranensem, episcopum Nebiensem et episcopum Acciensem. dedit quoque archiepiscopo Ianuensi alios suffraganeos, scilicet episcopum Bobiensem et episcopum Bruniacensem. Alexander vero tertius propter multa servitia, que a Ianuensibus receperat, Albiganensem episcopum fecit Ianuensi episcopo suffraganeum. Innocentius autem quartus Naulum in civitatem convertit et episcopum sibi dedit et ipsum episcopum, ut esset suffraganeus Ianuensi archiepiscopo, ordinavit. ex tunc igitur vocata est provincia Ianuensis. olim quidem, sicut habetur in ystoria Longobardorum, Ianua erat scilicet de provincia illa que Alpes Chotie dicebatur. fuit enim quidam rex, qui Chochia nomen habuit et in partibus istis regnavit, et ab illo rege tota illa provincia Alpes Chochie nomen accepit. Plinius autem Secundus dicit quod Ianua fuit de provincia Ligurie. iste Plinius fuit magnus recthor et ystoriographus, et fuit tempore Traiani imperatoris, qui imperavit anno Domini .C. iste Plinius, cum quandam provinciam regeret, multos Christianos occidebat, ex eo quod Christum colerent et ydola adorare nollent. sed tamen eorum innocentiam videns, scripsit Traiano epistolam in qua Christianos excusabat et eorum innocentiam commendabat. propter quod Traianus sibi rescripsit quod Christiani non inquirantur, sed tamen, si apparuerint, puniantur. dicit igitur iste Plinius quod provincia Ligurie ex parte ore maritime protendebatur et a Vintimilio et flumine Merula usque ad Sigestrum et flumen Magre, et dicit quod in ista provincia Ligurie est Ianua et flumen Pulcifere. fecit etiam mentionem ibidem de portu egregio civitatis Lunensis, qui modo dicitur portus Venerij, sed tunc portus Lune vocabatur. ibi etiam mentionem fecit de portu Dalphini et de portu Vadi. de Saona autem nullam mentionem facit, quia credimus quod tunc temporis adhuc non erat hedificata, sed de destructione Vadi fuit constructa. sic igitur civitas Ianuensis, que olim erat de provincia que dicebatur Alpes Chochie vel de provincia Ligurie, postquam archiepiscopatum habere meruit, de nulla provincia extitit; sed ipsa pro se cum sua diocesi, suffraganeis et districtu una provincia facta fuit et dicta est provincia Ianuensis. capitula [un]decime partis. Sequitur [un]decima pars, in qua ponuntur tempora, nomina et ordines omnium episcoporum, qui in civitate Ianuensi fuisse leguntur. et ista pars tot habet capitula, quot ibi ponuntur episcoporum nomina. Quo autem tempore civitas Ianuensis primo episcopatum habere ceperit, in superioribus nostram opinionem expressimus, quod scilicet dum Rome Petrus et Paulus Apostolorum principes presiderent, Ianuensis civitas episcopali honore meruit decorari. nomina tamen illorum primitivorum episcoporum, qui fuerunt usque ad Valentinum, ad nostram notitiam minime pervenerunt. et ideo, illis dimissis, solummodo episcopos illos describemus, quorum nomina precedentium patrum ad nos scriptura mandavit. unum tamen obmittendum non est quod de omnibus episcopis, qui fuerunt a Valentino usque ad Theodulphum, invenimus quidem nomina, sed tempora non potuimus invenire. istud autem pro certo scimus quod sanctus Syrus, qui fuit episcopus tertius, ante tempora sancti Gregorij pape extitit, quia ipse Gregorius in libro Dyalogorum de ecclesia Sancti Syri episcopi Ianuensis expressam mentionem facit. Gregorius autem florebat circa annos Domini .D.C.; per quantum autem temporis Sirus precesserit Gregorium ignoratur. supponamus tamen quod saltem per annos .xx. eum precesserit. tunc igitur oportebit dicere quod Valentinus, qui fuit episcopus primus de illis quorum nomina reperiuntur, cepit circa annos Domini .DXL.; et Felix, qui fuit episcopus secundus, cepit circa annos Domini .DLX.; et Syrus, qui fuit episcopus tertius, cepit circa annos Domini .D.LXXX., Romulus autem, qui fuit episcopus quartus, cepit circa annos Domini .DC. et secundum istam computationem Gregorius et Romulus eodem tempore floruerunt. ille Rome, iste Ianue. et sicut diximus de predecessoribus sancti Romuli, ita et de successoribus est dicendum. nam a sancto Romulo usque ad Theodulfum non est de aliquo episcopo tempus expressum. Theodulphus autem cepit circa annos Domini .D.CCCC.XXX.; et sic inter Romulum, quem supposuimus incepisse circa annos Domini .D.C. et Theodulphum, qui incepit circa annos Domini .D.CCCC.XXX., inveniuntur fluxisse anni .CCC.XXX., et tamen a Romulo usque ad Theodulphum exclusive non nisi quinque episcopi reperiuntur. dividendo igitur equaliter annos .CCC.XXX. inter quinque episcopos, cuilibet ipsorum saltem annos .LX.VI. dare oportebit. sed certe non est credendum quod quilibet ipsorum per tot annos in episcopatum vixerit, et ideo est supponendum vel quod multi episcopi a Romulo usque ad Theodulphum sunt pretermissi, quorum nomina ex quadam negligentia non fuerunt annotata, vel quod ecclesia Ianuensis diversis temporibus per annos plures vacaverit et anni vacationis non fuerunt annotati, vel forte utrumque vertum fuit. sed sive hoc sive illud sive utrumque verum fuerit, hoc tamen constat, quod secundum computationem superius factam, a Romulo usque ad Theodulphum anni. CCC.XXX. fluxerunt, et ideo oportet quod illi anni inter illos quinque episcopos condividantur, ut scilicet anni .LX.VI. cuilibet dentur. incipientes igitur a sancto Valentino, ceteros episcopos subsequentes per ordinem describamus. de sancto Valentino episcopo primo. Valentinus fuit episcopus primus de hiis, quorum nomina leguntur. cepit autem circa annos Domini .D.XL.; hoc autem dicimus supponendo quod Syrus per annos .XX. precesserit Gregorium. si enim per annos plures quam per .XX. ipsum precesserit, tunc Valentinus antiquior erit quam hic eum describamus. vixit vero Valentinus in etate, ut [in] legenda habetur, annis .LXXV., de quo inter cetera legitur quod, dum quidam comederet, in eius gutture os carnium sic inhesit, ut illud nec reicere nec glutire posset. qui, dum mortis timeret periculum, ad sanctum Valentinum tota devotione cucurrit, et facto inter se voto, protinus os illud proiecit et plenam sanitatem secutus fuit. puella etiam quedam, dum esset clauda et incedere non valeret, sancto Valentino cum devotione maxima se recommendavit, et ecce in nocte sanctus Valentinus sibi apparuit et eam consolans et confortans, ipsam erexit et integre sanitati restituit. circa hec tempora duo fratres gemelli in Gallia claruerunt, scilicet sanctus Medardus et sanctus Girtaldus, qui una die gemelli fuerunt nati, una die pontifices consecrati, una die mortui, una die a Christo assumpti. Nec sunt ista fato sive constellationibus attribuenda, sed divine ordinationi potius ascribenda. stelle enim, sive constellationes, homini necessitatem inferre non possunt, quia, si hoc esset, multa ex hoc inconvenientia sequerentur, sicut dicit sanctus Gregorius Nissensis. tunc enim superflue essent leges, superflua essent iudicia, irrationabiles vituperationes et laudes, insipientes et superflue essent orationes, divina providentia tolleretur, liberum arbitrium aufferetur. ex hoc etiam sequitur quod Deus aut non est bonus aut [est] impotens aut est iniustus. si enim stelle cogunt hominem ad furandum vel [ad] adulterandum, istam tam iniquam virtutem stellarum si Deus ab eis aufferre potest sed non vult, tunc non est bonus; si vero vult et non potest, tunc non est omnipotens; si autem punit hominem de eo quod de neccessitate fecit, tunc non est iustus. circa hec tempora in provincia Sicilie Theophilus quidam, cuiusdam episcopi vicedominus, ab ipso officio depositus, in tantam desperationem devenit, quod dyabolo homagium fecit et de ipso homagio manu propria cirographum scripsit et ipsum cirographum dyabolo dedit. dyabolus autem sibi promisit quod in suum officium eum restitueret et bonis omnibus eum faceret habundare, que omnia fuit ad libitum assecutus. procedente autem tempore dictus Theophilus ad cor suum redijt et dolens et merens ad Reginam celi confugit. beata autem Virgo sibi veniam et gratiam impetravit, precipiens dyabolo ut cirographum Theophilo restitueret nec ipsum ulterius molestaret. unde ipse dyabolus tristis et dolens Theophilo apparuit et cirographum sibi restituit et sic veniam et gratiam assecutus fuit. circa hec tempora, cum quidam puer iudeus cum ceteris Christianis Eucharistiam recepisset, pater eius indignatus in clibanum ardentem filium suum proiecit. verum cum Christiani hoc audientes nimium turbarentur, in clibanum respexerunt et ibi eum sanum et incolumem et gaudentem viderunt. quem inde extrahentes, interrogaverunt puerum quis eum sic conservasset illesum. quibus ille dixit quod illa domina picta, que est in ecclesia et tenet puerum in brachiis, flammas cum pallio suo a se reiecit et ipsum conservavit. tunc Christiani patrem illius in clibanum proiecerunt, qui protinus fuit combustus. circa hec tempora Theodoricus rex Ytalie, arriana heresi depravatus, Boetium philosophum consularem et patritium, dum rem publicam contra ipsum Theodoricum defenderet, Papiam in exilium destinavit, ubi librum De Consolatione scripsisse reffertur. uxor supradicti Boetij, nomine Elpes, composuit in honorem Apostolorum Petri et Pauli hymnum, qui incipit: "Felix per omnes, Roma, mundi cardines et cetera". epitaphium quoque suum supra tumulum eius scribendum ipsa composuit, dicens: "Helpes dicta fui, Sicule regionis alumna, quam procul a patria coniugis egret amor. porticibus sacris iam nunc peregrina quiesco, Iudicis eterni testificata tronum". procedente autem in tempore dictus Theodoricus supradictum Boetium occidi fecit. idem quoque Theodoricus Iohannem papam in carcere posuit et ibi eum fame perire permisit. verum cum dictus Theodoricus fuisset mortuus, quidam heremita vidit quod Iohannes papa eum nudum et discalciatum et inchatenatum in ollam Vulcani proiecit, sicut reffert Gregorius in libro Dyalogorum. circa hec tempora cum Clodoveus, rex Francorum, adhuc esset gentilis, uxor eius christianissima, que vocabatur Rotillidis, fidem Christi sepe predicabat eidem. sed cum ille nollet eam audire, contigit quod cum Alamanis grave bellum habuit, et cum ille in bello deficeret, votum vovit dicens: "Deus uxoris mee, adiuva me, et ego pro Deo te colam". facto igitur voto, vires contra hostes resumpsit et victoriam optinuit, et sic postmodum sacrum baptisma suscepit. unde verificatum est quod dicit Apostolus: "Salvabitur autem vir infidelis per mulierem fidelem". ex tunc autem tota gens Francorum ad fidem Christi conversa fuit. circa hec tempora Machumettus morbum caducum patiebatur. cum autem caderet, dicebat quod Angelus Gabriel sibi apparebat, qui eum instruebat leges, quas populo dabat. et quia eius splendorem ferre non poterat, ideo in faciem suam cadebat. de sancto Felice episcopo secundo. Felix, episcopus secundus, cepit circa annos Domini .D.LX. vixit autem in etate, sicut in legenda habetur, annis .LXXVII. fuit autem Felix magister sancti Syri. dum vero quadam vice missam celebraret et Sirus sibi ministraret, vidit Syrus super caput Felicis flammam ignis descendere. in qua etiam flamma dexteram Dei vidit radiare. illa autem flamma erat Spiritus sanctus, qui in specie ignis super Felicem descenderat, sicut olim super Apostolos descendisse constat. dextera autem Dei significabat virtutem et potentiam Dei, qui illam hostiam, quam Felix sacrificabat, celesti benedictione consecrabat. circa ista tempora vise fuerunt in celo accies ignee, que bellum Longobardorum et sanguinem in Ytaliam fundendum representabant, sicut dicit Gregorius in Omelia. Albuinus enim, qui erat rex Longobardorum, regem quendam Gelibaldorum, cum adhuc esset in Panonia, occiderat et de osse capitis sui cupam sibi paraverat, quam argento et auro incluserat; filiam quoque illius nomine Rosimundam, in uxorem acceperat. cum igitur Ytaliam fere totam cepisset et apud Veronam convivium celebraret, in illa cupa uxorem suam bibere fecit. quod cum illa cognovisset, quod scilicet in capite patris sui biberat, furore concitata femineo, a quodam armigero regem, dum in lecto in meridie recumberet, interfici procuravit. siquidem mulieris ira nimis est periculosa. ideo dicitur in Ecclesiastico: "Non est caput nequius super caput colubri et non est ira super iram mulieris". sicut enim proprium vicium hominis est superbia, sic proprium vicium mulieris est iracundia. mulieres quidem ad irascendum sunt multum faciles, ad reconciliandum sunt valde difficiles, ad vindictam expectandam sunt nimis crudeles. et loquimur de illis mulieribus, que abiecerunt timorem Dei et verecundiam mundi. ista Rosimunda iacet apud Ravennam, in cuius tumulo versus scriptus est: "Hac iacet in tumba Rosimunda, non rosa munda". circa hec tempora, prout legitur in gestis Longobardorum, cum Albuinus Mediolanum et ceteras civitates Lombardie cepisset, Honoratus archiepiscopus Mediolani Ianuam fugit ut a facie Longobardorum, qui adhuc erant pagani, securus consisteret. Longobardi enim infra breve spatium temporis quinque provincias ceperunt, quarum prima dicebatur Venetia, que modo Marchia Trivisina dicitur, cuius caput erat Aquilegia. secunda provincia dicebatur Flaminea, que modo dicitur Romagnola, cuius caput erat Ravenna. tertia dicebatur Liguria,cuius caput erat Mediolanum. quarta dicebatur Emilia, cuius caput erat Ticinum sive Papia. quinta dicebatur Alpes Chochie, a quodam rege sic vocata, cuius nomen erat Chochia; et ista provincia comprehendebat totum Pedemontem et civitatem Ianuensem cum tota Riparia sua. omnes istas quinque provincias Longobardi ceperunt, habitatoribus interfectis, preter terras maritimas scilicet Ianuam et Ripariam suam. quia illuc accedere ausi non fuerunt propter quod multi christiani fugientes a facie Longobardorum, qui tunc erant pagani, Ianuam veniebant ut ibidem salvarentur. de ipsis autem Lonbardis hoc sciendum est quod prius in insula Scandinaria, que est in partibus Datie, a principio morabantur. et quoniam terra illa eos capere non poterat, ideo in Panoniam veherunt. deinde ad Ytaliam accesserunt et fere totam Ytaliam, preter terras maritimas, ceperunt. dicebantur autem prius Vinuli, sed postmodum Longobardi a longis barbis sunt appellati, ex eo quod longas barbas defferebant. modo autem, ablata una silaba de medio, Lombardi vocantur. venerunt autem in Ytaliam circa annos Domini .D.LX. sub rege Albuino. erant omnes Ytalici christiani et ipsi Longobardi erant pagani, et ideo omnes Christianos occiderunt, preter illos, qui in terris maritimis morabantur. steterunt autem dicti Lombardi pagani, postquam scilicet venerunt in Lonbardiam, per annos .XL., usque scilicet ad tempus Theodolinde, ducis Bavarie filie et christianissime, que Agilulpho regi Longobardorum in uxorem tradita, ipsum virum suum ad fidem Christi convertit, et sic tota gens fidem Christi ceperunt. ecce quot bona sepe secuntur ex muliere bona. nam una mulier, nomine Rotildis regina, fuit causa conversionis ad fidem Christi totius gentis Francorum, sicut dictum est supra in precedenti titulo. fuerunt autem ipsi Gallici conversi ad fidem Christi circa annos Domini .D.XL. alia mulier, scilicet Galla regina, fuit causa conversionis totius gentis Ungarorum, sicut dicetur infra in titulo de Iohane episcopo .XIIo. fuerunt autem Hungari ad fidem Christi conversi circa annos Domini .Mo.XV. alia mulier, scilicet Theodolinda regina, fuit causa conversionis totius gentis Lombardorum, sicut dictum est supra. fuerunt autem Lonbardi ad fidem Christi conversi circa annos Domini .DC. una alia mulier nomine Ysides, que fuit tempore Habrae, invenit litteras grecas et egyptiacas. alia mulier nomine Carmentis regina, que fuit mater Latini regis Ytalie, invenit litteras latinas. ecce quam sapientes et devote olim mulieres erant, que populos ad fidem Christi convertebant et que litteras latinas, grecas et egyptiacas inveniebant. mulieres autem nostri temporis potius student circa vanitates seculi, quam circa ea que sint ad honorem Dei vel edificationem populi. de sancto Syro episcopo tertio. Syrus, episcopus tertius, cepit circa annos Domini .D.LXXX. iste fuit oriundus de Mulazana, et in loco sue nativitatis nobilis ecclesia est constructa. iste in sua pueritia sancte vivere incepit, quod patet per aviculam, quam suscitavit, in sua iuventute et reliqua sui etate sanctius vixit, quod patet per basiliscum quem interfecit. in sua morte sanctissime finivit, quod patet per pannum sanguine tinctum, per quem multos infirmos sanavit. iste suis meritis acquisivit palatio Ianue terram sancti Romuli et Ciliane cum omnibus pertinentijs et redditibus suis. item acquisivit decimam Bisanijs usque ad fiumen Sturle et desuper per stratam usque ad mare. item decimam de Calignano, tam de dominicatis, quam de alijs locis. item decimam de Ravecha a flumine usque ad mare per viam que venit a Bisane ante Sanctum Martinum et ante hospitale Sancti Stephani usque ad portam civitatis. huius corpus positum fuit in basilica .XII. Apostolorum, que modo dicitur monasterium Sancti Syri, quia ibidem erat, ut creditur, sedes episcopalis. mansit autem ibidem corpus predictum usque ad tempora Landulfi episcopi undecimi. translata enim sede episcopali ad ecclesiam Sancti Laurentii, voluit dictus episcopus ut corpus sancti Syri illuc transferretur et repositum fuit in choro ubi modo est introitus cancellarum. facta autem fuit hec translatio circa annos Domini .D.CCCC.LXXXV. procedente autem tempore cum ecclesia Sancti Laurentij per Gelasium papam debuisset consecrari, Octo, episcopus .XVIII., corpus sancti Syri de loco cancellarum substulit et subtus altare ipsius martiris venerabiliter collocavit. ista translatio facta fuit circa annos Domini .Mo.XVIII. tempore quoque procedente, Bonifacius archiepiscopus tertius corpus sancti Syri de subtus altare substulit et ipsum super altare Sancti Laurentij in archa marmorea reverenter reposuit. ista translatio facta fuit anno Domini .Mo.CLXXXVIII. nos quoque, presente provinciali concilio, ad omnem ambiguitatem removendam capsam ipsam apperuimus et omnia ossa sancti Syri ibidem invenimus, prout infra in titulo nostro dicetur. ista revelatio facta fuit anno Domini .Mo.CC.LXXXXIII. de mense iunij. eius quoque legendam diligenti studio compilavimus, in qua miracula multa sunt posita, que a fide dignis audivimus, que quidem in veteri legenda non erant conscripta. circa hec tempora sancti Syri apparuit Antiochie senex quidam, alba veste indutus, qui sudarium, quod manu tenebat, super medietatem civitatis excussit. et statim tota illa medietas cum habitaculis et habitatoribus suis corruit. duo autem sotij sui eum instanter rogabant ut parceret relique parti civitatis. quod illi cum difficultate maxima obtinuerunt et statim ille disparuit et ultra visus non fuit. quis autem iste homo fuerit ignoratur; credimus autem quod fuerit angelus Dei bonus vel malus. Deus enim aliquando punit homines malos per angelos bonos, sicut punivit Sodomitas. aliquando punit homines malos per angelos malos. aliquando vero punit homines bonos per angelos malos, sicut punivit sanctum Iob, ut per patientiam acquireret sibi maiorem gloriam, et sicut punivit Paulum apostolum, cui ob humilitatis custodiam datus fuit angelus Sathane, ut eum colaphiçaret, idest corporaliter affligeret. quod autem Deus puniat homines bonos per angelos bonos, non memini me legisse. circa hec tempora Levingildus, rex Gothorum ariana fece pollutus, filium suum Eminigildum, ad fidem catholicam per uxorem suam conversum, in carcere reclusit et tandem in nocte Pasche eum cum securi occidit, pro eo quod arriane heresi sibi assentire noluit. ea autem que sanctus Syrus in episcopatu laudabiliter fecit et miracula, que per eum Dominus operatus fuit, si quis scire voluerit, in legenda sua inquirat et ibi sufficienter omnia inveniet exarata. de sancto Romulo episcopo quarto. Romulus, episcopus quartus, cepit circa annos Domini .DC. iste fuit homo magne sanctitatis quo ad Deum, magne honestatis quo ad se ipsum, et magne pietatis quo ad pauperes. erat autem tunc villa quedam iuxta litus maris, que dicebatur Matuciana. que beato Syro data fuerat pleno iure. ad hanc villam cum sanctus Romulus quadam vice venisset et ibi infirmatus fuisset, beato fine requievit ibidem. cuius corpus fuit ibi venerabiliter tumulatum, ad cuius sepulcrum crebra miracula fiebant. nam ceci visum, claudi gressum, leprosi mundacionem et alii infirmi curacionem recipiebant, propter quod incole regionis illius dictam villam Sanctum Romulum vocaverunt. post multa vero tempora Sarraceni affricani terras maritimas invadentes, ipsam villam funditus destruxerunt; propter quod habitatores ad montana se reducentes, ut ab hostibus tuti essent, castrum, quod nunc dicitur Sanctus Romulus, edificaverunt; nondum tamen opportunitas occurrerat, per quam possent sancto Romulo ecclesiam fabricare et corpus suum transferre. et ideo corpus eius ibi in villa Matuciana remansit, donec per Sabbatinum episcopum ad ecclesiam Ianuensem fuit translatum. circa hec tempora, cum Sigebertus infans, filius Dagoberti regis, a sancto Amando baptiçaretur, cum circumstantes episcopo non responderent, infans miraculose respondit: "Amen". circa hec tempora sanctus Columbanus de Francia veniens, monasterium apud Bobium construxit et multos ibi monachos congregans, sanctam et laudabilem vitam duxit et multa miracula per eum Deus operatus fuit. circa hec tempora Bonifacius papa templum Panteon a Foca Cesare impetravit et ipsum in honorem beate Marie et omnium Martyrum consecravit, nondum enim festivitates confessorum ab Ecclesia agebantur. post autem hec alius papa, nomine Gregorius, statuit ut dictum festum in honorem omnium Sanctorum in kalendis novembris annis singulis per universum orbem sollempniter celebretur, ut quia de quolibet sancto non possumus festum agere in singulari, saltem omnes honoremus in comuni. non enim possemus de quolibet sancto festum agere, quia tempus ad hoc non sufficeret. exceptis enim confessoribus, qui quasi sunt infiniti, ipsi martires tot sunt quod, sicut dicit sanctus Ieronimus, non est aliqua dies in anno, preter diem primam ianuarii, in qua ultra quinque milia martyrum non fuerint pro Christi fide occisa. in kalendis ianuarii enim preceperant Romani ne aliqui occiderentur, sed dies illa cum leticia ageretur, ex eo quod erat prima dies anni et ex eo quod dedicata erat Iano, qui erat maximum et precipuum ydolum Romanorum. de Sabbatino episcopo quinto. Sabbatinus, episcopus quintus, cepit circa annos Domini .DC.LXVI. iste transtulit corpus sancti Romuli de villa Matuciana ad ecclesiam Ianuensem. nam, cum Sarraceni villam illam destruxissent, dictus Sabbatinus episcopus illuc perrexit et corpus sancti Romuli honorifice Ianuam detulit et sub altare sancti Laurentii in capsa marmorea venerabiliter collocavit. conveniens quidem fuit ut sanctus Romulus non nisi in civitate sua requiesceret ut ubi tres sui predecessores, scilicet sanctus Valentinus, sanctus Felix et sanctus Syrus, quiescebant, ipse quoque ibidem requiesceret cum eisdem. isti .IIIIor. sancti sunt quadriga Dei super quam civitas Ianue exemplis rigatur, doctrinis compluitur et meritis fecundatur. isti sunt .IIIIor. venti celi, qui nos per mare huius seculi navigantes a fluctibus protegunt, a scopulis improvisis defendunt et ad portum quietis eterne perducunt. isti sunt .IIIIor. gemme Dei in corona Ianuensis ecclesie collocate, quarum una ornat ab anteriori ut de futuris habeat previdenciam; alia ornat a posteriori ut de preteritis satisfaciat per iusticiam; tercia ornat a dextris ut inter prospera servet temperanciam; quarta ornat a sinistris ut inter adversa et difficilia magnam habeat constanciam. circa hec tempora floruit in Anglia Beda, doctor eximius et monachus perfectus et omeliarum declamator egregius. qui quidem licet sit sanctus, tamen venerabilis appellatur, et hoc duplici de causa. una est quod cum eius oculi calligassent et in quadam valle lapidibus plena predicaret, dicentibus sibi sociis, dissolucionis et levitatis causa, quod magna populi multitudo ibi suam predicacionem expectaret, cum ille predicacionem suam finisset et dixisset: "Per omnia secula seculorum", divino nutu angeli sibi et lapides responderunt: "Amen, venerabilis pater". quia igitur sic fuit venerabilis appellatus, ideo ab Ecclesia venerabilis dicitur. alia causa est quia post mortem suam quidam clericus sibi devotus versum facere cupiebat, quem in suo sepulcro facere sculpi volebat, incipiens tali modo: "Hac sunt in fossa", volens taliter finire, "Bede sancti ossa". sed quoniam versus congruitas hoc non paciebatur, sequenti die causa devocionis ad tumulum perrexit et ibi versum taliter finitum et manibus angelicis sculptum invenit: "Hac sunt in fossa Bede venerabilis ossa". eius corpus et ossa venerabilia post multum temporis Ianuam fuerunt delata et in monasterio Sancti Benigni de Capite Fari sunt venerabiliter tumulata, ubi festum sollempne agitur et in devocione multa habentur. De Viatore episcopo .VI. Viator, episcopus sextus, cepit circa annos Domini .D.CC.XXXII. huius tempore ossa beati Augustini episcopi, procurante rege Longobardorum nomine Aliprando, christianissimo, de Sardinea usque Ianuam sunt delata. quod cum audisset dictus rex, sibi de Papia usque Ianuam obviavit. dum vero rex ipsa ossa vellet Papiam facere deportari, in tantum ponderaverunt, quod nullo modo levari a vectoribus, potuerunt. tunc rex beato Augustino votum vovit quod, si permitteret se elevari et Papiam deduci, ecclesiam in honorem suum, in loco scilicet illo ubi apud Ianuam fuerat hospitatus, hedificari faceret. facto igitur voto, statim illi, qui corpus deportabant, leviter elevaverunt et rex votum suum fideliter adimplevit. ubi autem modo sit ista ecclesia nescitur. quidam tamen dicunt quod est ecclesia Sancti Thome, alij quod est Sancti Theodori, alij dicunt quod est palacium archiepiscopi, quod est apud Sanctum Silvestrum, ubi supradictus rex fuerat hospitatus. et ideo palacium illud construxit et capellam Sancti Augustini ibidem edificavit, que ibidem usque hodie perseverat. circa hec tempora Leo imperator ymagines Christi, beate Virginis et aliorum Sanctorum ubique comburi et frangi faciebat, dicens ydolatriam esse ymagines adorare. propter quod quidam papa, nomine Gregorius, ipsum ne hoc faceret admonuit, et cum nollet desistere, eum excommunicavit. cum vero adhuc in sua duricia permaneret, eum deposuit. insipienter enim et impie iste Leo imperator faciebat quando Christi et Sanctorum ymagines comburebat. hoc enim non est ydolatrare, sicut ille dicebat, quia nichil divinitatis in eis esse credimus, quemadmodum Gentiles ydolatre supponebant; sed tantum ymagines facimus ut per eas in rememoracione eorum, quorum sunt ymagines, reducamur. honorem autem, quem ymaginibus impendimus, non impendimus eis in quantum ipse ymagines sunt diversis coloribus figurate, sed impendimus illis, quorum ipse sunt significative. verum quidem est quod in veteri Testamento non fiebat aliqua ymago Dei, quia Deus tunc invisibilis esset, et ideo aliqua ymago sibi fieri non valebat. sed Deus, qui tunc erat invisibilis in natura Divina, modo factus est visibilis in natura humana. et ideo ea que Christus fecit in humana carne, sicut sunt nativitas, passio, ressurreccio, ascensio et cetera miracula que fecit, possumus ymaginibus figurare, ea autem, que Christus fecit, fuerunt conscripta ad nostram informacionem et doctrinam. sed quoniam multi sunt, qui licteras nesciunt, ideo sancti Patres ordinaverunt ut gesta Christi et aliorum Sanctorum per ymagines figurarentur, ut ipsi layci in ipsis ymaginibus tanquam in libro instruantur. debet autem pingi ymago Christi et beate Marie prout a sanctis doctoribus traditum reperitur. Iohannes enim Damascenus dicit quod Christus fuit consuperciliatus, idest habuit supercilia coniuncta, et quod fuit bene oculatus, et quod habuit longum vultum, et quod fuit aclinis, quod erat signum humilitatis et maturitatis. sanctus autem Epiphanius dicit quod statura corporis Christi fuit sex pedum, et quod habuit capillos lungos et flavos, et quod habuit supercilia nigra et aliquantulum circumflexa, et quod habuit oculos flaventes, leticiam conferentes, et quod habuit longas nares et barbam flavam, et quod fuit coloris frumenticij, et quod non habuit cervicem erectam, sed aliquantulum inclinatam et subrubeam. de matre autem eius dicit idem Epiphanius quod [fuit] ipsa stature medie et quod fuit coloris frumenticij et habuit capillos flavos et bonos oculos et nigra supercilia et nasum oblungum et manus oblungas digitosque prolixos et faciem longam. ex his igitur, que dicuntur de Christo et [de] eius matre, manifeste constat quod filius multum fuit similis matri eius. per idem tempus in campania Ytalie frumentum, ordeum et legumina de celo quasi pluvia descenderunt., prout in cronicis legitur. circa enim hec tempora studium generale Parisios est translatum; nam olim generale studium in Grecia florebat, sed de Grecia traslatum fuit Romam. tandem Alcuinus, magister Karoli, vir in omni scientia eruditus, ipsum Parisios transtulit, ubi usque odie floret. circa hec tempora apud Syriam Iudei quandam ymaginem Christi in latere cum lancea perforaverunt, de cuius vulnere sanguis copiosissime emanavit; propter quod Iudei stupefacti vas supposuerunt, quod de illo sanguine statim [fuit] impletum. iste autem sanguis per diversas ecclesias fuit dispersus et divisus, qui usque hodie in multis ecclesijs reservatur et ostenditur, et ab illo tempore ecclesie in honore sancti Salvatoris edificari ceperunt. Romam quoque magna pars illius sanguinis fuit delata et ecclesia Sancti Salvatoris ibidem constructa et consecrata, ubi ampula plena de illo sanguine reservatur. Iudei igitur, tantum videntes miraculum, ad fidem catholicam sunt conversi. de Dionisio episcopo .VII. Dionisius, episcopus septimus, cepit circa annos Domini septingentos nonaginta .VIIIo. huius episcopi tempore Carolus imperator in civitate Ianue synodum celebravit, sicut in gestis legitur eiusdem imperatoris. cum enim tunc temporis Desiderius, rex Longobardorum, imperium molestaret et Sarraceni affricani Ianuam et terras maritimas plurimum devastarent, supradictus imperator exercitum suum in duas partes divisit. unam partem dedit Barnardo avunculo suo, ut contra Desiderium pergeret, qui erat in partibus Longobardie. pergens igitur dictus Bernardus, ipsum Desiderium fugavit et ultra Papiam reduxit; tandem fuit captus et Lugdunum cum uxore et filijs in exilium destinatus. reliquam autem partem exercitus rex Carolus Ianuam dimisit ut terras maritimas a Sarracenis defenderet. circa hec tempora [fuit] in Romana sede Leo papa, vir sanctitate conspicuus et scientia preclarus. iste dum ad letanias maiores pergeret, Romani de sua promocione turbati, diabolica vesania instigati, ei oculos eruerunt et linguam similiter preciderunt. sed Deus miraculose et visum sibi et linguam restituit. iste tamen ad Carolum confugit et ea, que sibi Romani fecerunt, indicavit. Carolus igitur, Romam veniens, ipsum vindicavit et in sede sua restituit. eodem tempore, cum Romanorum et Grecorum idem esset imperium, ab invicem fuit divisum, ita quod Greci imperatorem suum retinuerunt et Latini Carolum auctoritate Ecclesie imperatorem creaverunt. iste imperator Carolus procuravit quod officium Ambrosianum, quod tunc per omnes ecclesias cantabatur, dimitteretur, et officium Gregorianum ab omnibus ecclesiis assumeretur. sed quoniam difficile est assueta relinquere, de hoc in tota Ecclesia scandalum magnum fuit, quibusdam volentibus quod Ambrosianum officium deberet retineri, alijs vero volentibus quod Gregorianum deberet assumi. ideoque sancti Patres missale Ambrosianum et missale Gregorianum accipientes, super altare posuerunt, rogantes Deum ut per aliquod indicium ostenderet quod officium magis sibi placeret. claudentes igitur hostia, dum mane redissent, invenerunt missale Ambrosianum super altare apertum. Gregorianum vero invenerunt totaliter dissolutum et per ecclesiam huc illucque dispersum. quo signo edocti sunt ut officium Ambrosianum in sua tantum ecclesia decantaretur, Gregorianum vero per totum mundum dispergeretur. Ambrosius quidem primitus in Ytalia officium decantandum instituit et hynnos primus invenit, sicut dicit sanctus Augustinus in libro Confessionum. dicit enim quod Iustina imperatrix, que erat fautrix Arrianorum, conclusit Ambrosium et Catholicos intra ecclesiam, nec ipsos permittebat exire. propter hoc ne populus tedio ac merore contabesceret, Ambrosius ympnos composuit, quos in ecclesia decantari fecit. quia vero officium Ambrosianum nimis videbatur esse prolixum, ideo Gregorius post longa tempora veniens, ipsum abreviavit et melius ordinavit et ad meliorem consonanciam ipsum reduxit. concessum est tamen ut ecclesia Mediolanensis Ambrosiano officio possit uti. circa hec tempora apud Constantinopolim inventa est sub terra archa marmorea, ubi erat homo grandevus iacens suppinus, in qua quidem archa tales littere sunt invente: "Christus nascetur de Virgine et credo in eum; o sol, adhuc me videbis". ex quo patet quod iste homo ante Christi nativitatem fuit mortuus et sepultus, et quod de ipsa nativitate Christi prophetavit. quis autem fuerit ignoratur. de Sigeberto episcopo octavo. Sigebertus, episcopus octavus, cepit circa annos Domini .DCCC.LXIIII. circa tempora istius episcopi fuit quedam mulier, sciencia multa predita et eloquencia preclara, que in habitu virili ad curiam Romanam accessit, ubi degens, propter suam probitatem et sapientiam multa est officia assecuta, tandem cardinalis est effecta, postremo in papam eligitur et graciosa coram omnibus videbatur. hec antequam ad papatum assumeretur, virum, ut dicitur, habebat, sed occultum, de quo tempore precedente, concepit. quadam igitur die, dum per Romam cum cardinalibus et clero et populo processionaliter pergeret, dolores partus in eam subito irruerunt. in quandam igitur domumculam in via positam intrans, et ibi peperit et pre dolore partus expirans, ibidem sepulta fuit. ideo usque hodie consuetudo in Romana curia inolevit ut papa per illam viam nunquam transit, sed girando divertit. ibidem etiam ymago marmorea habetur, que istud factum declarat. ista mulier presumptuose incepit, fallaciter et stulte prosecuta fuit et ignominiose finivit hec est enim natura mulieris, quod circa opus aliquod faciendum, in principio habet presumpcionem et audaciam, in medio stulticiam, in fine incurrit verecundiam. presumptuose quidem et audacter mulier incipit et ad finem et ad ea que sunt ad finem non respicit, sed reputat se magna fecisse. si potest aliquod magnum incipere, postquam autem inceperit et ad medium pervenerit, nescit sapienter prosequi quod incepit, et hoc propter defectum discrecionis. et ideo oportet ut cum verecundia et ignominia finiat quod cum presumpcione et audacia incepit et quod cum stulticia prosecuta fuit. et sic patet quod mulier presumptuose incipit, futue procedit et ignominiose finit. circa hec tempora electus est in papam cardinalis quidam, qui Os Porchi dicebatur, sed, mutato nomine, Sergius est vocatus. ab illo tempore ordinatum est ut omnes pape propria nomina mutent ut, si forte aliquo indecoro nomine turparentur, nomine decoro debeant insigniri. in hoc etiam a Christo exemplum habuerunt, qui Symoni, quando in principem et pastorem ceterorum eum elegit, nomen mutavit et Petrum appellavit. per hoc etiam datur intelligi ut sicut mutantur in nomine, sic mutari debent in vite perfectione. circa etiam hec tempora Theodulfus, Aurelianensis episcopus, apud imperatorem falso accusatus, in quadam turri est carceri mancipatus, ubi illos versus, qui cantantur in ramis Palmarum, scilicet: "Gloria, laus et honor tibi sit et cetera" composuit. et cum processio cum imperatore in die transiret, versus illos decantavit et ad processionem ipsos proiecit. qui in tantum imperatori et omnibus qui erant in processione placuerunt, quod imperator ipsum a carcere extraxit et in sede sua collocavit. quia vero versus illi in turri et ianuis clausis decantati fuerunt, ideo in aliquibus locis est consuetudo quod pueri turrem ascendunt et illos versus ibi decantant et totus clerus respondet. alicubi vero turris non ascenditur, sed clausis ecclesie ianuis, decantantur. circa hec tempora apud Brixiam tribus diebus et noctibus sanguis de celo pluisse narratur, prout in cronicis multis habetur. de Theodulfo episcopo .IX. Teodulfus fuit episcopus nonus. ab isto autem episcopo usque ad tempora nostra invenimus de omnibus episcopis et archiepiscopis annos et tempora quibus prefuerunt. invenimus autem ista partim per cronicas communis Ianue, partim ex registro quod in nostro palacio reservatur. cepit igitur dictus episcopus circa annos Domini .DCCCC.XXX. et vixit in episcopatu annis .XXXVIII. tercio autem anno sui episcopatus, scilicet anno Domini .DCCCC.XXXIII., accidit in civitate Ianue quoddam terribile monstrum et infortunium dolorosum. nam, sicut refert Filibertus in sua cronica et Vincencius in sua, in urbe Ianue fons sanguinis largissime emanavit precedens ipsius civitatis futuram cedem pariter et ruinam. nam eodem anno a Sarracenis affricanis civitas fuit capta et thesauris omnibus expoliata et occisorum sanguine cruentata. omnes enim preter mulieres et parvulos et quosdam, qui ad montana se receperunt, interfecerunt, ipsis parvulis et mulieribus in captivitatem deductis. iste fons sanguinis emanavit in loco, qui nunc dicitur Fontanella; locus enim ille ab illo tali fonte sanguinis Fontanella nomen accepit. qualiter autem Ianuenses mulieres et parvulos et thesauros postea recuperaverunt, dictum est supra in parte .Va., capitulo .IIo. circa hec tempora, cum Lodovicus, qui erat de genero Francorum, teneret imperium nec contra Longobardos Ecclesiam adiuvaret, ius imperii de Francis ad Theotonicos est translatum. primo enim ius imperij fuit apud Romanos, deinde translatum est ad Grecos, inde ad Gallicos, inde ad Theotonicos. circa hec tempora papa Sergius, de quo supra dictum est, a quodam, nomine Formoso, fuit expulsus et Formosus electus. sed mortuo Formoso, cum Sergius papatum recuperasset, Formosum fecit extumulari et pontificaliter indutum in sede pontificali fecit decollari et corpus in Tiberim iactari. sed a piscatoribus inventum, in ecclesia Sancti Petri fuit sepultum. tunc autem quedam ymagines sanctorum vise sunt ipsum Formosum adorare et venerabiliter salutare. creditur enim quod ille Formosus, de eo quod Sergium expulerat, in morte multum penituit et veniam consecutus fuit. Deo quoque et omnibus hominibus multum displicuit de tam severa ulcione, quam dictus Sergius erga eum exercuit. caveat autem ipse Sergius ne Deus fuerit sibi nimis severus, quia, sicut dicit beatus Iacobus: "Iudicium sine misericordia fiet ei, qui non fecit misericordiam". de Ramperto episcopo decimo. Rampertus. episcopus decimus, cepit circa annos Domini .DCCCC.LXVIII. et vixit in episcopatu annis .XVII. circa hec tempora fuit papa quidam, nomine Silvester, qui dum adhuc esset iuvenis et in laycali habitu constitutus, arte magica diabolum advocavit et homagium sibi fecit. dyabolus autem sibi promisit quod magnos et multos sibi daret honores. ipse igitur primo Remensis, postea Ravennas archiepiscopus est effectus, tandem in summum pontificem est sublimatus. deinde a dyabolo quesivit quamdiu viveret in hoc mundo. dyabolus autem sibi respondit quod tandiu viveret donec in Ierusalem missam celebraret. de cuius responsione valde fuit gavisus, sperans se longe a morte esse, sicut longe erat a peregrinandi voluntate. in urbe autem Rome est quedam ecclesia, que ad Ierusalem dicitur, in qua cum ille in quadragesima celebraret, dyabolo revelante, mortem suam vicinam esse cognovit. et cum ille conquereretur quod dyabolus promissionem suam non servaverat, dixit sibi quod suam promissionem utique sibi servavit, quia mori non debebat donec in Ierusalem celebraret. et ideo cum in Ierusalem missam diceret, tempus erat ut admodum moreretur. ille vero, licet fuerit sceleratissimus, tamen de Dei misericordia non desperans, peccatum suum coram omnibus est confessus. et ut compleatur verbum, quod scribitur in libro Sapientie: "Per que peccat quis, per hec et torquetur", omnia membra quibus dyabolo obsequium prestiterat, sibi precepit incidi, mandans ut postquam corpus suum sic membratim fuerit detruncatum, super currum ponatur et ubicumque animalia subsisterent, ibidem sepeliatur. iussitque sibi igitur precidi pedes cum quibus ad dyabolum consulendum iverat, linguam cum qua dyabolum advocaverat, manus cum quibus dyabolo homagium fecerat; tandem oculos erui, quia ipsi ad ista conficienda lumen prebuerant. positum est igitur corpus truncatum super currum cum vero animalia ipsum ducerent et iuxta ecclesiam Latteranensem essent, ibi penitus substiterunt, propter quod in dicta ecclesia ipsum cum honore debito sepelierunt. ex quo patet quod non est aliquis ita sceleratus, qui non possit a Deo misericordiam consequi, si cum vero corde ad Deum voluerit converti. parcere enim et misereri est Deo proprium et naturale, punire vero est sibi alienum et contra naturam. istud autem, quod est nobis secundum naturam, libenter facimus et cito facimus. istud vero, quod est nobis contra naturam, invite facimus et tarde facimus. ideo Deus libenter parcit et invite punit et est promptus ad miserendum et tardus ad puniendum. ideo quamvis Adam peccaverit in meridie, Deus tamen ivit ad puniendum eum post meridiem, sicut legitur in Genesi, ut daret sibi spacium penitendi. quando vero filius prodigus ad patrem rediit, pater ad ipsum cucurrit et osculum sibi dedit, sicut dicitur in Evangelio. [in hoc] quod cucurrit ostenditur quod Deus cito et velociter parcit; in hoc quod osculum sibi dedit ostenditur quod libenter parcit. de Landulfo episcopo undecimo. Landulfus, episcopus undecimus, cepit circa annos Domini .DCCCC.LXXXV. et vixit in episcopatu annis .XXX. iste transtulit corpus sancti Syri de basilica Duodecim Apostolorum, que hodie monasterium Sancti Syri dicitur, ad ecclesiam cathedralem Sancti Laurencij, cuius corpus repositum fuit in choro eiusdem ecclesie, ubi modo est introitus cancellarum. causa autem quare ipsum corpus transferre voluit fuit duplex; una est ut ipsum corpus preciosum securius in ecclesia Sancti Laurencij servaretur. tunc enim temporis monasterium Sancti Syri erat extra muros civitatis et Sarraceni affricani sepe cum galeis veniebant et ecclesias spoliabant. et ideo ad ecclesiam Sancti Laurencij tantus thesaurus fuit translatus ut ibi magis esset securus. secunda causa est cum sanctus Syrus fuerit Ianue episcopus, dignius erat et conveniencius ut requiesceret in ecclesia episcopali, quam in ecclesia monachali. circa hec tempora fuit quidam rex Francorum, nomine Robertus, Deo valde devotus et sciencia et vita preclarus. iste multas sequencias et responsoria ad honorem sanctorum composuit. nam, ut quidam dicunt, fecit sequenciam que incipit: "Sancti Spiritus adsit nobis gratia". iste etiam rex tante devocionis fuit, quod sepe capam sericam in choro deferebat et chorum regebat. cum vero quodam tempore quoddam castrum suum, quod sibi rebellaverat, obsideret et quoddam magnum festum advenisset, dimisso exercitu, ad ecclesiam venit et officium devote peregit, rogans Deum ut castrum suum in pace recuperaret. cum ergo, capa serica indutus, "Agnus Dei" alta voce ter genua flectendo incepisset, dicto "Dona nobis pacem", muri illius castri funditus corruerunt, et sic castrum illud in pace et sine sanguinis effusione recuperavit. ex quo patet quod ad habendam victoriam de inimicis sepe plus valent oraciones sanctorum virorum, quam arma militum. unde legitur de Moyse quod, dum quedam gens, que dicebatur Amalech, pugnaret contra populum Israelis, Moyses manus ad celum levavit et pro populo suo Israelis orare cepit. quando igitur Moyses manus ad celum levabat, populus Israelis vincebat. si quando vero manus fatigatus deponeret, hostes vincebant. propter quod duo viri fortes manus et brachia Moysi substentabant et sic victoriam de hostibus habuerunt. legitur eciam de Iosue, discipulo Moysi, quod cum quandam civitatem, que dicebatur Iericho, obsideret, precepit sacerdotibus ut tubis clangerent et ad Deum clamarent. quibus clamantibus, muri civitatis corruerunt et sic civitatem ceperunt. quod autem dictum est supra quod Robertus rex Francorum fecerit sequenciam "Sancti Spiritus adsit nobis gratia", quidam dicunt quod Hermannus Theotonicus contractus eam composuit. iste Hermannus, dum esset contractus et beate Virgini multum devotus, apparuit sibi Virgo beata, dicens quod eligeret unum ex duobus quod sibi magis placeret: aut corporis sanitatem aut gratiam inveniendi cantus devotos ad Dei honorem. ille vero hoc ultimum pre elegit. post hec igitur per omnes ecclesias duci se faciebat et in honorem illorum sanctorum antiphonas vel sequencias vel responsoria componebat, de quibus multa in diversis ecclesiis decantantur. inter cetera autem composuit ad honorem beate Marie illam pulcherrimam antiphonam, que incipit: "Alma Redemptoris Mater" et cetera. tempore istius episcopi Landulfi, scilicet anno Domini .DCCCC.LXXXXI., dicitur hedificata fuisse ecclesia Sancte Marie de Vineis per Obertum Vicecomitem et Idonem de Carmadino. de Iohanne episcopo duodecimo. Iohannes, episcopus duodecimus, cepit circa annos Domini .Mo.XV. et vixit in episcopatu annis .XXX. huius episcopi tempore Ungari ad fidem Christi sunt conversi per Gallam, sororem Henrici imperatoris, Sthephano regi Ungarie in uxorem traditam. illa enim sancta femina, cum esset christianissima, virum suum ad fidem Christi convertit et baptiçari fecit. ceteri autem Hungari, postquam audierunt regem ad fidem Christi conversum et baptiçatum, ipsi similiter ad baptisimi gratiam confugerunt. dictus autem rex Stephanus tante fuit sanctitatis, quod Deus per ipsum multa miracula est operatus, ita quod ab Ecclesia fuit canoniçatus et eius festum apud Hungaros sollempniter agitur et in devocione et reverentia multa habetur. ideo [in] laudem istius sancte femine potest dici illud quod dixit Salomon: "Mulierem fortem quis inveniet?". certe multe mulieres inveniuntur debiles, pauce fortes. una tantum fuit fortissima. debiles sunt que aut temptacionibus succumbunt aut peccatis non resistunt aut Deo debiliter serviunt. fortes sunt que mundum et carnales delicias pro Christi nomine despexerunt, sicut fuerunt sancte virgines, que pro Christi fide martirium sunt passe, in numero autem forcium possumus predictam sanctam Gallam numerare, que, etsi non sit passa martirium, tamen fecit maius bonum commune, quando scilicet unam gentem convertit ad Christum. sola autem Virgo beata fuit fortissima, que invincibilem vicit et omnipotentem superavit, quando scilicet per suam humilitatem et virginitatem Deum in uterum suum descendere fecit. circa hec tempora, cum quidam predones omnes peregrinos ad Apostolorum limina pergentes spoliarent, Gregorius papa .VIs. eos excommunicavit et cum nollent desistere, manu armata eos fugavit et multos occidi fecit. cum autem ille ad mortem devenisset et cardinales propter tantam cedem eum sepultura indignum adiudicarent, ille ait: "Cum mortuus fuero, corpus meum extra fores ecclesie ponite et fores diligencius obfirmate et si voluntate Dei aperte fuerint, corpus meum intra ecclesiam sepelite. alioquin de eo facite quicquid placet". quod cum factum fuisset, porte subito sunt aperte et sic corpus eius ibi honorabiliter [fuit] tumulatum. ex quo manifeste patet quod illa talia omicidia non livore vindicte, sed zelo iusticie fieri procuravit. et si dicitur quod ipse fuit irregularis, dicendum est quod papa non potest incurrere irregularitatem, vel potest dici quod sepe irregularitas sine peccato contrahitur, sicut patet in bigamo, et in iudice iusto, qui iuste furem tradit suspendio. per idem tempus, cum imperator Conradus per quandam silvam venando discurreret, nocte superveniente, in domo cuiusdam mulieris pauperis hospitatus fuit. in qua nocte mulier illa filium parturivit, et ecce vox ad imperatorem venit, dicens quod illum puerum habebit generum et sui imperij successorem. ille autem surgens, duobus militibus precepit ut illum puerum rapiant et occidant. sed illi, misericordia moti, eum in quodam transitu posuerunt, quem quidam dux inventum nutriri fecit et Henricum vocavit. qui cum crevisset et esset omnibus graciosus, imperator de sua familia eum fecit, et cum esset fama et oppinio apud omnes quod si imperator decederet, iste pro eo regnaret, eo quod imperator filium non haberet, scripsit imperator per ipsum litteras imperatrici, que tunc Aquisgrani morabatur, quod ipsum ipsa die qua perveniret occidi faceret. verum cum in quadam ecclesia hospitatus fuisset, sacerdos, ipso dormiente, litteras ex quadam curiositate de bursa illius accepit et eas aperiens, scelus abhorruit scripsitque alias litteras sub imperatoris nomine ad reginam, ut ipsa die qua Henricus perveniret, filiam suam in coniugem sibi daret. sigillum igitur imperatoris diligenter apponens, illas litteras, unde acceperat, reposuit. pergens igitur Henricus ad reginam, litteras obtulit et illa die filiam, imperatoris in uxorem accepit. quod dum imperator audivisset, vehementer obstupuit et omnia de illo puero a die sue nativitatis usque ad diem illam diligenter inquirens, divine disposicioni obviare stultum esse cognovit, et ideo matrimonium approbavit et ipsum post se regnaturum esse instituit. ille autem Henricus post mortem Conradi imperator effectus, in loco illo ubi natus fuit nobile monasterium construxit. de Conrado episcopo tercio decimo. Conradus, episcopus tercius decimus, cepit circa annos Domini .Mo.XLV. et vixit in episcopatu annis .XX. isti Conrado episcopo confirmatum fuit castrum Sancti Romuli et Ciliane cum omnibus pertinencijs suis per nobilem virum Conradum comitem Vintimilij, sicut patet per instrumentum publicum quod in archiepiscopali palacio reservatur. tempore huius episcopi electus fuit in papam Alexander nacione Mediolanensis, contra quem episcopi Lombardie Parmensem episcopum in papam eligere sunt conati. Pisani autem illi Parmensi episcopo intruso auxilium magnum dabant. Ianuenses vero Alexandro fideliter adheserunt. qui Alexander postmodum pacifice papatum obtinuit et possedit. circa hec tempora fuit comitissa Matildis, que filiam beati Petri se vocans, Ecclesie contra imperatorem semper adhesit et sine liberis decedens, patrimonium suum super altare Sancti Petri obtulit, unde usque hodie patrimonium sancti Petri vocatur. in ista sancta femina completum est illud quod dicitur in Ecclesiastico, quia est mulier melior viro. quamvis enim fuerit mulier, tamen viriles animos semper habuit et Ecclesie devotissima fuit et filium imperatoris in maritum accipere recusavit, pro eo quod imperator contrarius Ecclesie videbatur. si quis autem eius genealogiam scire desiderat, scire debet quod Sigefredus fuit de partibus Tuscie magnus princeps. iste in Lombardiam venit et castra et terras multas ibi acquisivit. iste Sigefredus genuit Attonem. Atto genuit Thealdum. Thealdus genuit Bonifacium. Bonifacius genuit comitissam Matildam. ista autem [cum] de viro suo filium genuisset, propter dolores partus, quos ibi sensit, noluit postea viro suo coniungi et sic, illo puero mortuo, tota sua progenies finita fuit. ista comitissa multas civitates in Lombardia habuit, scilicet Mantuam, Ferariam, Mutinam, Regium et Parmam. que sine herede decedens, Ecclesiam Dei fecit heredem. circa hec tempora fioruit Lanfranchus nacione Papiensis, doctor eximius et magister Anselmi doctoris precipui. iste Lanfranchus, cum Parisios regeret, scolis abrenunciavit et ad ignotam regionem accedens, in humilitate maxima Deo serviebat. eo autem tempore Berengarius, quidam doctor sollempnis, qui Parisios in theologia regebat, venenum diffudit quod timore Lanfranchi effundere non audebat, asserens corpus Christi non esse in altari secundum veritatem, sed secundum quandam representacionem. cum igitur ad curiam fuisset citatus et contra istum errorem fuisset concilium convocatum, audiens hoc Lanfranchus, illuc perrexit in habitu peregrini, ita quod a nemine cognoscebatur. et cum eleganter contra Berengarium disputasset, ille obstupuit et ait: "Aut tu es dyabolus aut tu es Lanfranchus". et sic ille confusus heresim abiuravit. Lanfranchus postmodum factus est archiepiscopus Cantuariensis, cui Anselmus in archiepiscopatu successit. circa hec tempora, prout in cronicis legitur, in Apulia erat quedam statua marmorea, que circa caput suum ab antiquo scriptum habebat: "Kalendis maii, oriente sole, caput habebo aureum". quidam igitur Sarracenus astrologus mane in loco, ubi statua umbram capitis iaciebat, fodi fecit et magnum thesaurum ibi reperit. statua vero illa umbram capitis super aurum tenuit et sic caput aureum habuit. de Alberto sive Oberto episcopo quarto decimo. Albertus sive Obertus, episcopus quartus decimus, cepit circa annos Domini .Mo.LXV. et vixit in episcopatu annis .XIX. huius episcopi tempore Ildebrandus, prior Cruniacensis, factus est cardinalis et postmodum legatus in Franciam est directus. iste tanti zeli fuit, maxime contra symoniacos, quod eos ubique persequebatur. verum cum archiepiscopus Ebredunensis simonie vicio depravatus esset et per symoniam intrasset, volens sibi sagaciter providere, omnes accusatores suos pecunie datione corrupit. et cum dictus legatus, fama clamante, inquireret, contra eum testes ydoneos non poterat invenire ex eo quod omnes erant pecunia depravati. propter quod concilium convocans contra eum, ipsum in medium surgere fecit dicens: "Ex quo non possum habere humanum iudicium, recurro ad Dei auxilium. cum igitur episcopalis gratia sit Spiritus sancti donum, si istam gratiam emisti peccunia, rogo Spiritum sanctum ut ipsum non valeas nominare. dicas igitur versiculum illum, qui toties in ecclesia decantatur, scilicet ‘‘Gloria Patri et Filio et Spiritui sancto’’". cum igitur ille intrepidus incepisset, "Gloria Patri et Filio" distincte dixit. cum vero ad "Spiritum sanctum" pervenit, sibi loquela deficit et mutus effectus, balbuciens loquebatur. cum autem iterum reinciperet, cum ad "Spiritum sanctum" deveniebat, loquela sibi protinus deficiebat. quod ille videns, ingemuit et peccatum suum coram omnibus confitens, in manibus legati archiepiscopatum abrenunciavit. cum autem magnam compunctionem ostenderet, dixit ei legatus: "In hoc cognoscemus quod non ficte, sed vere penites [et] quod Spiritus sancti gratiam recuperasti, si ipsum poteris nominare. nunc igitur dicas iterato illum versiculum benedictum". quem ille quidem cum timore incepit, sed cum devocione et alacritate finivit, et sic omnibus notum fuit quod ille veram contriccionem et confessionem habuit, et quod gratiam Spiritus sancti, quam perdiderat, recuperavit. sancti enim Patres symoniacos valde persecuntur, et racio est quia symonia est peccatum quod proprie committitur in Spiritum sanctum, quia symoniacus vendit vel emit ecclesiastica beneficia, vel Ecclesie sacramenta, que [sunt] Spiritus sancti dona. ideo cum Symon Magus vellet peccuniam dare Apostolis, sicut legitur in Actibus Apostolorum, ut ipsi sibi darent potestatem dandi alijs Spiritum sanctum sicut Apostoli dabant, imponendo scilicet manus super illos, dixit ei Petrus: "Pecunia tua tecum sit in perdicionem, quoniam existimasti donum Dei peccunia possideri". est etiam symonia, prout dicit sanctus Ambrosius, malum usitatum et ideo severiori mucrone est succidendum; est iterum, ut idem dicit, malum cancerosum et ideo ferrum ignitum est sibi adhibendum. nam, sicut dicitur in Decreto, omnia crimina ad comparacionem symoniace heresis pro nichilo reputantur. istud autem ad terrorem et in detestacionem criminis illius dictum est. de Conrado episcopo quinto decimo. Conradus, episcopus quintus decimus, cepit circa annos Domini .Mo.LXXXIIII. et vixit in episcopatu annis sex. huius episcopi tempore Ildebrandus, de quo supra dictum est, factus est papa et Gregorius appellatus. iste, synodo celebrata, excommunicavit omnes clericos occidentalis Ecclesie uxoratos et concubinarios, et eorum missas audiri penitus interdixit; de quo tantum scandalum exortum est, ut nullius heresis tempore sancta Ecclesia graviori scismate sit concussa, ita quod, favore Henrici imperatoris, Guibertum archiepiscopum Ravenatem papam scismatice creaverunt et Gregorium deposuerunt. Pisani quoque Guiberto scismatico totis viribus adheserunt, Ianuenses vero Gregorio auxilium fideliter prebuerunt. dictus vero Gregorius Henricum imperatorem excommunicavit et Guibertum perpetuo anathemate dampnavit. circa hec tempora fuit quidam vir potens et dives, quem subito comedentem innumerabilis murium multitudo vallavit et ipsum rodere et comedere cepit. quocumque autem ille ibat, semper ipsum multitudo murium sequebatur et nullum alium contingebant. ille igitur barcham ascendens, mare intravit, sed mures in mare precipites se dabant, ipsum similiter insequentes. tandem ad terram rediens, ab ipsis muribus penitus est comestus. que autem sit causa quare mures istum hominem tam crudeliter persequebantur ignoramus, quia Dei iudicia sunt nimis profunda. iudicia quidem Dei aliquando sunt manifesta, aliquando oculta, semper tamen sunt iusta. forte iste homo potens et dives multos alios corroserat vel famam eorum lacerando, vel bona ipsorum rapiendo, vel personales iniurias inferendo. et ideo sicut alios vivos corroserat, iustum fuit ut ipse vivus a muribus corroderetur, ut compleatur quod dicitur in libro Sapiencie: "Per que peccat quis, per hec torquetur". legitur quoque in Veteri Testamento quod Deus Egiptios superbos per vilissima animalia voluit punire, sicut per multitudinem ranarum, per sinifes et per muscas caninas; ut ipsi, videntes se tam vilissimis animalibus non posse resistere, suam agnoscerent vilitatem. eodem modo forte iste superbus extiterat et ideo Deus eius superbiam per tam vilissima animalia humiliare voluit. et, sicut dicitur in Libro Sapientie, poterat Deus in Egyptios immittere leones vel ursos, qui ipsos devorarent, sed paulatim per ista animalia vilissima eos voluit punire ut ipsi haberent spacium penitendi. eodem modo Deus potuisset in istum hominem immittere leonem vel ursum, qui ipsum subito devorarent, sed voluit ut mures paulatim eum comederent, ut ipse spacium penitendi haberet. legitur quoque in libro Regum quod quedam gens, que dicebatur Philistei, archam Dei a filijs Israelis abstulerant, propter quod Deus in [eos] commisit multitudinem murium, qui ipsos et omnia corrodebant, ita quod ipsi Philistei, coacti, archam reddiderunt. ideo enim non per leones, sed per mures, qui sunt animalia vilissima, illos et istum Deus punire voluit, ut ipsi suam vilitatem agnoscerent et ut spacium penitendi haberent. sanctus quoque Augustinus reffert quod quidam Romanus credebat esse malum augurium quando mures in domo aliquod corrodebant. quadam igitur nocte mures caligas suas corroserunt. mane igitur facto, ivit ad Catonem sapientissimum, ut sibi indicaret quid hoc significaret. Cato autem derisive sibi respondit dicens: "Non est mirum si mures corroserunt caligas, sed hoc fuisset valde mirum et malum indicium si ipse calige corrosissent mures". forte igitur iste homo, de quo supradictum est, sicut et ille romanus auguria murium observabat, et ideo conveniens fuit ut tanquam augur murium a muribus puniretur. per idem tempus, sicut in cronicis legitur, omnes pisces in aquis mortui sunt et galine et cetere aves domestice, a domibus fugientes, facte sunt silvestres, et multa alia portenta illis temporibus acciderunt. nec mirum si tunc talia monstra accidebant, quia tunc Guibertus scismaticus defendebatur et Gregorius, vir sanctissimus, fugabatur. de Ciriaco episcopo sexto decimo. Ciriacus, episcopus sextus decimus, cepit circa annos Domini .MoLXXXX. et vixit in [episcopatu] annis novem. huius episcopi tempore mortuus est supradictus papa Gregorius et successit ei papa Urbanus. iste Urbanus Guibertum archiepiscopum Ravenatem, qui papatum usurpaverat, et Henricum imperatorem, qui sibi favebat, excommunicavit et in Franciam timore imperatoris fugit. inde autem Ianuensibus scripsit et legatum Ianuam destinavit, rogans, tanquam Ecclesie filios et devotos, ut Terre sancte subvenirent. cum alie communitates auxilium denegassent, Ianuenses igitur armaverunt tam navium quam galearum exercitum copiosum et in Syriam sunt profecti habentes secum galeas .XL., ubi erant multi peregrini cruce signati et multi nobiles et barones sub Gofredo de Bugnono, duce Lotoringie, qui omnes Anthiochiam perrexerunt, eam a Sarracenis recuperare volentes. sanctus autem Andreas apostolus, cuidam viro fideli et devoto apparuit dicens: "Veni, ostendam tibi lanceam cum qua perforatum fuit latus Domini nostri Yhesu Christi. istam lanceam ante exercitum portabitis et victoriam obtinebitis". cum igitur dictus vir locum ab apostolo ostensum invenisset, duci exercitus alijsque principibus hoc studuit intimare. ipsi igitur in loco fodientes, ipsam lanceam invenerunt. qua inventa, tanquam certi de victoria, ipsam lanceam ante exercitum cum reverencia deportabant et sic ad Anthiochiam viriliter accedentes, ipsam de manibus Sarracenorum recuperaverunt. exercitum quoque maximum Sarracenorum, qui Anthiochiam redierat et ipsam obsidebat, [debellaverunt]. Ianuenses cum ceteris peregrinis [Saracenos] penitus fugaverunt et sic ad propria redierunt, anno scilicet Domini .Mo.LXXXXo.IX. dum vero quedam naves Ianuensium ab expedicione Anthiochie redirent et portui Patere applicuissent, iverunt Mirream, que vulgariter dicitur Stramirra, ubi corpus sancti Nicolay olim quiescebat, ubi etiam reliquie sancti Iohannis Baptiste servabantur. Ianuenses igitur dictas reliquias sancti Iohannis Baptiste accipientes, Ianuam deportaverunt. et quoniam dicitur in Ystoria translacionis, dictarum reliquiarum quod tunc sedes pontificalis Ianuensis vacabat, videtur quod deportate fuerunt mortuo Ciriaco et nundum electo vel confirmato Ayrardo, scilicet anno Domini millesimo .LXXXXIXo. quia vero, annuente Deo, specialem tractatum de translacione predictarum reliquiarum sancti Iohannis Baptiste facere intendimus, ideo hic sub compendio pertransivimus ut ostendere intendimus. Ad presens autem istud dicere sufficiat quod .IIIIor. modis ostenditur quod ille reliquie, quas Ianuenses de Stramirra detulerunt, [fuerunt] reliquie Iohannis Baptiste. et primo ostenditur scripturis. nam in multis legendis antiquis sancti Nicolai legitur quod supradicte reliquie servabantur ibidem. secundo hoc ostenditur iuramentis. monachi enim dicte ecclesie coram Ianuensibus iuraverunt quod a patribus suis, qui precesserunt, pro certo habebant quod ille reliquie sancti Iohannis Baptiste erant. tercio hoc ostenditur miraculis, que quidem fuerunt et dum portarentur et postquam deportate fuerunt. quarto hoc ostenditur privilegijs Apostolice sedis. nam Alexander papa .IIIs. et Innocencius .IIIIs. hoc suis privilegijs approbarunt, scribentes per diversas provincias quomodo reliquie sancti Iohannis sunt Ianue, et hortantes ut omnes illuc accedant, et indulgenciam accedentibus largirentur. de ipsa autem translacione vel revelacione ystoriam et ymnos metrice composuimus, que omnia in ecclesia Sancti Laurentij sollempniter decantantur, de Ayraldo episcopo decimo septimo. Ayrardus Guarachus, episcopus decimus septimus, cepit circa annos Domini .Mo.LXXXXIXo. et vixit in episcopatu annis .XVII. anno vero huius episcopi electionis Ianuenses iam armaverunt galeas .XL., cum quibus in Siriam profecti sunt. ceperuntque cum exercitu peregrinorum Ierusalem et Acharon et Gibeletum Minorem; Anthiochiam quoque illis temporibus, ut supradictum est, ceperunt; insuper ceperunt Cersonam, Arzotum et Tortosam, et Godofredum de Bugnono regem Ierusalem creaverunt. ipse tamen ob humilitatem nunquam voluit portare coronam auream ubi Christus portavit coronam spineam. his etiam temporibus Ianuenses ceperunt Baruthi et Sydonem. qualiter autem Ianuenses predictis captionibus semper interfuerunt et auxilium prebuerunt, scriptum erat litteris aureis in troina sancti Sepulcri, in quibus etiam civitatibus Ianuenses multa iura et regalia habere consueverant, huius episcopi tempore, scilicet anno Domini .M.CI. vas smaragdinum, quod vulgariter dicitur scutella sancti Laurentii, fuit Ianuam deportatum. videamus igitur qualiter dictum vas fuit habitum et ad civitatem Ianue delatum. Anno quidem Domini .M.C. Ianuenses galeas .XXVI. et naves .VI. in Syriam direxerunt, ubi eciam per totum illum annum moram fecerunt. invento autem quod Godofredus, rex Ierosolimitanus, mortuus esset, elegerunt omnes Christiani Balduinum, fratrem eius, in regem. dictus igitur Balduinus et exercitus Ianuensium et Gallicorum et ceterorum Christianorum, qui in partibus illis erant, ad Cesaream, civitatem Sarracenorum, audacter accesserunt, potenter ipsam obsederunt et triumphaliter eam ceperunt. Ianuenses quidem ad portum Iopem venientes et galeas ad terram trahentes, cum ipso rege Balduino et cum Daberto, patriarcha Ierosolimitano, et universo exercitu Christianorum Cesariam venerunt. dictus autem patriarcha admonuit ut sequenti die omnes communicarent, confessione premissa, et sic ad muros civitatis ascenderent quod cum fuisset factum, consul Ianuensis, nomine Guillielmus Malij, scalam galee sue muro adhibuit et cum suis de galea sua ascendere cepit. sed subito scala fracta fuit et dictus consul solus in muro remansit. Sarraceni autem fere omnes iam primum murum reliquerant et ad secundum confugerant. tunc ille consul quandam turrim, que erat in muro, intravit et fortiter exclamavit: "Ascendite, ascendite, quia nostra est civitas". quidam ascendentes ad secundum murum cucurrerunt et Ianuenses per quandam palmam, que in muro adherebat, murum ascenderunt et sic civitatem ceperunt. Patriarcha autem et quidam alius Apostolice sedis legatus, qui ibi erat, muscetam maiorem in honorem sancti Petri apostoli, aliam vero in honorem sancti Laurencij consecraverunt. erat autem in predicta civitate vas quoddam smaragdinum et inextimabiliter preciosum. capta igitur civitate predicta a predictis, de communi consensu tres partes omnium, que ceperant, facere voluerunt. in prima igitur parte supradictum vas smaragdinum assignaverunt. pro secunda parte corpus civitatis cum omnibus rebus immobilibus posuerunt. pro tercia parte totum thesaurum civitatis et omnia mobilia statuerunt, ordinantes ut Ianuenses, qui in captione supradicte civitatis fuerant principales, partem illam acciperent quam magis vellent. reliquam partem haberet rex Balduinus. aliam partem haberet totus alius exercitus. Ianuenses igitur, ceteris alijs partibus ommissis, vas illud smaragdinum pro sua parte acceperunt et Ianuam cum multo gaudio ipsum deportaverunt. quod autem illud vas sit verissimus lapis smaragdinus testantur omnes gemmarij, qui illud vident, dicentes se nunquam vidisse tam preciosum smaragdinum. istud etiam manifestum est per hoc quod apud Cesaream tanti precij extimabatur, quod cum tota civitate, vel cum toto thesauro civitatis fuit equaliter extimatum. quomodo enim verisimile est quod supradictam lapidem smaragdinam ad valorem tocius civitatis vel tocius thesauri civitatis pro una parte equaliter posuissent, nisi eis pro certo constitisset quod verissimus smaragdinus esset? est autem supradictus lapis smaragdinus tanti fulgoris et tam mirabilis claritatis, quod omnes alij smaragdi et ceteri lapides preciosi, iuxta illum positi, a suo fulgore deficiunt et pre nimio illius splendore a sua claritate pallescunt. sicut enim, adveniente luce solis, omnia celi luminaria obumbrantur, sic in presentia illius lapidis ceteri lapides preciosi a suo fulgore destituuntur. est vero vas illud factum ad instar chatini, unde vulgariter dicitur quod fuit ille chatinus in quo Christus cum suis discipulis in cena comedit, de quo dixit Christus: "Qui intingit mecum manum in chatino, hic me tradet". utrum autem hoc verum sit ignoramus; sed quoniam Deo nichil est impossibile, ideo istud nec constanter asserimus nec pertinaciter denegamus. qui igitur hoc voluerit credere non est arguendus de levitate, et qui noluerit credere non est reprehendendus de temeritate. sed forte aliqui obicient et dicent quod Christus in omnibus factis suis semper exemplum exibuit maxime humilitatis. in chatino autem smaragdino tam precioso comedere non fuisset exemplum humilitatis prebere, sed cuiusdam vanitatis exemplum dare. sed ad istam questionem potest de facili responderi. certum est enim quod cibos communes in chatino smaragdino comedere esset quedam vanitas sive ponpa. sed agnum paschalem et sacramentalem, quem Christus in cena cum discipulis suis comedit, talem inquam agnum sacramentalem in chatino aureo sive smaragdino comedere non fuisset pompa, sed devocio et reverencia magna. ille enim agnus in igne assatus representabat Christum, qui fuit agnus per innocentiam et assatus in cruce per acerrimam penam. sicut igitur modo sacramentum corporis et sanguinis Christi in calice aureo vel smaragdino sumere non esset pompa aliqua, sed devocio et reverencia magna, sic agnum illum paschalem et sacramentalem in chatino aureo vel smaragdino comedere non fuisset nota vanitatis,sed exemplum divine reverencie et devocionis. illud autem sub silencio pretereundum non est quod in quibusdam libris Anglorum reperitur quod quando Nicodemus corpus Christi de cruce deposuit, eius sanguinem, qui adhuc recens erat et ignominiose dispersus fuerat, recolegit in quodam vase smaragdino, sibi a Deo divinitus preparato. et illud vas dicti Anglici in libris suis Sangraal appellant. illud autem vas Nicodemus cum multa reverencia multo tempore custodivit. tempore autem procedente, Cesaream fuit translatum et tandem Ianuam est deductum. dignum igitur fuit ut illud vas esset preciosum, in quo reponi debebat preciosus thesaurus sanguinis Ihesu Christi. sicut enim precioso sanguini Christi nichil visibile vel creatum potest aliqualiter comparari, sic fuit conveniens ut in vase tam precioso poneretur, quod nunquam posset alicubi tam preciosum vel simile reperiri. quod autem ipsum vas non fuit arte humana factum, sed Divina virtute productum, intendimus ostendere duplici racione. una racio est quia, si factum fuisset aliqua arte humana, videretur quod plura alia similia debuissent in orbe fuisse aliquando fabricata. sed a principio mundi usque nunc simile opus non est inventum in toto orbe terrarum. aliam racionem ad hoc probandum inducimus forciorem. constat enim quod illud quod producit natura perfectius est quam illud quod producit ars humana. illud vero quod miraculose producit virtus Divina perfectius est quam illud quod producit ars humana, vel natura. dicamus igitur exempli gratia quod lapides, qui dicuntur preciosi, tribus modis possunt fieri. primo ab arte humana, peritissimi enim gemmarij suo artificio vitrum sive cristallum tam subtiliter et artificiose depingere sciunt, quod videntur esse lapides preciosi. illi tamen lapides preciosi non habent aliquam perfectionem nec aliquam veritatem, sed tantum apparentiam veritatis. secundo lapides preciosi fieri possunt a natura quemadmodum videmus in terre visceribus et virtute solaris radij preciosos lapides generari, et illi tales lapides habent quandam veritatem, sed non habent totalem perfectionem. quia non est aliquis lapis preciosus ita fulgidus vel decorus, qui non posset adhuc maiorem habere fulgorem et decorem. tercio possunt fieri lapides preciosi miraculose et virtute Divina, sicut legimus de sancto Iohanne evangelista, qui lapides de litore maris coram se adduci fecit et eos in gemmas et lapides preciosos convertit, et illi lapides preciosi habuerunt veritatem et totalem perfectionem; nullus enim gemmarius scivisset dicere quod fulgori et pulcritudini illorum lapidum aliquid defuisset. dicimus ergo quod si omnes gemmarij de mundo insimul consisterent et istud vas smaragdinum coram haberent, in tantum est perfectum et in sui materia et in sui forma et in suo fulgore et decore, quod nullus sciret dicere quod eius fulgori vel decori aliquid posset addi, nec quod posset ibi aliquid meliorari. ex quo videtur quod non fuit opus nature nec artis humane, quia illa opera non sunt perfecta, sed videtur quod sit inductum a virtute Divina, quia illa opera totaliter sunt perfecta, ita quod ad perfectionem illam nichil conferre potest natura, nichil meliorare potest ars humana. tempore etiam istius episcopi, scilicet anno Domini .Mo.C.XIII., Ianuenses castrum Portus Venerij edificaverunt. scribitur autem corrupte et profertur improprie quando scilicet Portus Veneris vocatur. deberet enim dici Portus Venerij a quodam sancto, qui dicitur Venerius, cuius corpus ibi prope, scilicet in insula Tini, requiescit. olim enim dicebatur Portus Lune, ex eo quod erat portus civitatis Lunensis, que modo funditus est destructa. sed, portato illuc corpore supradicti sancti, Portus Venerij est appellatus. hoc tempore etiam inventa est moneta denariorum, qui bruni dicebantur; prius enim cives Ianuenses papiensibus utebantur. tempore etiam huius episcopi Ianuenses Callarim ceperunt et domino suo, qui dicebatur Marianus, restituerunt, qui communi Ianue fidelitatem fecit et ecclesie Ianuensi omni anno in signum feudi libram unam auri dare promisit. et Paschalis papa hoc per suum privilegium roboravit. tempore istius episcopi sanctus Bernardus, abbas Clarevallensis, vir nobilis genere et scientia preclarus et sanctitate conspicuus, florebat. iste Bernardus, doctor precipuus, mortuo Ayrardo, in Ianuensem episcopum est electus. cum igitur nuncij sollempnes, missi de Ianua, decretum electionis sibi presentassent, ipse nec consensit nec renuit, dicens se non esse sui iuris, sed ordinis sui [et] summi pontificis. cum igitur Ianuenses ad summum pontificem pro confirmacione misissent, noluit summus pontifex assentire, ex eo quod Ecclesie generali utilis et necessarius nimis erat. iste Bernardus epistolam pulcram et dilectione plenam Ianuensibus destinavit, in qua eos commendat de magna fide, de multa ad Ecclesiam devocione et de operibus pietatis, hortans eos ut in istis usque ad finem debeant perseverare, taliter concludens: "Tolle perseveranciam, nec obsequium mercedem habet, nec beneficium gratiam, nec laudem fortitudo". de Octone episcopo decimo octavo. Octo, episcopus decimus octavus, cepit circa annos Domini .Mo.C.XVII. et vixit in episcopatu annis tribus, et post mortem suam episcopatus annis tribus vacavit iste fuit abbas sancti Victoris de Marsilia, de regali prosapia Francie generatus. iste secundo anno sui episcopatus corpus sancti Syri de loco cancellarum chori Sancti Laurentij substulit et ipsum reverenter subtus altare eiusdem martiris collocavit. eodem quoque anno papa Gelasius, Ianue consistens, ecclesiam Sancti Laurencij, presentibus episcopis Placentino, Astensi, Aquensi et pluribus alijs prelatis, sollempniter consecravit, multis autem indulgencijs supradictus papa ecclesiam ipsam dotavit et privilegijs comunivit. quo autem tempore ipsa ecclesia Sancti Laurencij constructa fuerit, vel quis eam primo edificaverit, in nulla scriptura hoc potuimus invenire. scimus autem pro certo quod tempore Sabbatini episcopi, qui fuit episcopus tercius a sancto Syro, iam erat constructa, quia legitur in legenda sancti Romuli et in registro nostri palacij quod ipse Sabbatinus corpus sancti Romuli de Villa Matuciana substulit et subtus altare sancti Laurentij venerabiliter collocavit. si igitur tempore Sabbatini ecclesia Sancti Laurentij iam erat edificata, satis probabile est quod tempore sancti Syri iam erat constructa, maxime cum inter Sabbatinum et sanctum Syrum non fuerit nisi sanctus Romulus. sed ideo corpus sancti Syri non fuit in ecclesia Sancti Laurentij sepultum, quia sedes pontificalis adhuc ibi non erat, sed erat in basilica Duodecim Apostolorum, que modo dicitur monasterium Sancti Syri. credimus autem quod opus tam sumptuosum et nobile ecclesie Sancti Laurentij fecit commune Ianue et non persona aliqua specialis. est autem ecclesia ipsa Sancti Laurentij multe sanctitatis, dignitstis et auctoritatis. tante quidem sanctitatis est quod multa sanctorum corpora ibi servantur, scilicet corpus sancti Iohannis Baptiste, sanctorum Syri, Felicis et Romuli. sunt etiam ibi tres cruces, in quibus de ligno vere Crucis magna porcio habetur. sunt etiam ibi alie multe reliquie preciose, quas enumerare longum esset. est etiam Ecclesia ipsa tante dignitatis, quod de ipsa multi cardinales et summi pontifices prodierunt, scilicet dominus Innocentius .IIII.s et dominus Adrianus, qui ambo de comitibus Lavanie extiterunt. est etiam tante auctoritaris, quod tanquam metropolitana in tota sua provincia optinet principatum. causa autem quare dictus Gelasius papa Ianuam venit fuit ista. ipse namque Gelasius sine consciencia imperatoris electus fuerat nec ab ipso aliquem consensum voluerat postulare, propter quod imperator indignatus quendam Yspanum, nomine Burdinum, in papali sede constituit et Benedictum ipsum vocavit. Gelasius autem papa, timore imperatoris, cum suis cardinalibus Gayetam perrexit et inde Ianuam legatum misit, rogans Ianuenses ut galeas sibi mitterent, cum quibus Ianuam venire posset et inde in Franciam proficisci valeret. propter quod Ianuenses continuo galeas armaverunt et dictum papam Gelasium Ianuam cum gaudio deduxerunt. Pisani vero, e contrario, imperatori favebant et Gelasio pape per omnia contrarij erant. iniuste autem et irrationabiliter iste imperator contra papam Gelasium motus fuit, quia imperator supra summum pontificem ius aliquod non habet, sed pocius, e converso, summus pontifex supra imperatorem iurisdicionem multam exercet, quia electum examinat, examinatum confirmat. coronatur autem imperator tribus coronis. primo enim coronatur corona argentea Aquis Grani in regem Alamanie. secundo coronatur corona ferrea apud Modoetiam, que est in comitatu Mediolanensi, in regem Ytalie. tercio coronatur corona aurea Rome per summum pontificem, in Romanorum imperatorem. papa igitur de imperatore habet iudicare, non imperator de papa. fecit enim Deus in firmamento celi duo magna luminaria. luminare maius ut preesset diei et luminare minus ut preesset nocti. nam in firmamento celi, hoc est in Ecclesia universali, Deus fecit duo magna luminaria, quia ibi duas instituit dignatates, que sunt pontificalis dignitas et regalis seu imperialis potestas. sed illa, que preest diebus, idest spiritualibus, maior est. illa vero, que preest noctibus, idest carnalibus, minor. ut quanta est inter lunam et solem, tanta est inter summum pontificem et imperatorem differencia cognoscatur. sicut igitur luna soli nichil tribuit, sed sol lune totam lucem infundit, sic imperator supra summum pontificem nullam habet auctoritatem, sed summus pontifex super imperatorem multam exercet iurisdicionem, dicente Apostolo: "Spiritualis omnia diiudicat et ipse a nemine iudicatur". non solum autem papa electionem imperatoris habet examinare, confirmare et ipsum coronare, sed etiam, exigente sua culpa et contumacia, potest ipsum ab imperio deponere, quemadmodum quidam papa nomine Gregorius deposuit Leonem imperatorem, qui [Christi] ymagines et omnium sanctorum ubique comburi faciebat. Innocentius etiam tercius deposuit Octonem, qui iura Ecclesie violabat. Innocentius quoque .IIII.s deposuit Fredericum, qui contra Ecclesiam tyrannidem exercebat. et quoniam de imperio facta est mencio, ideo sciendum est quod sedes imperialis et ius imperij primo fuit apud Romanos et mansit inter eos per annos .CCCLI., a tempore scilicet Octaviani, primi imperatoris, usque ad tempora Constantini Constantinus enim, a beato Silvestro baptizatus et curatus, sedem imperij occidentalis cum omnibus insignijs imperialibus sancto Silvestro et successoribus suis concessit et Constantinopolim ad similitudinem Rome edificavit et in Greciam profectus fuit et Romaniam, quasi nova Roma esset, appellavit et ibi sedem imperij sibi elegit. mansit autem sedes et ius imperij apud Grecos per annos .CCCCLX., a primo scilicet Constantino usque ad Karolum Magnum. tunc enim primo imperium fuit divisum, Grecorum scilicet et Latinorum, et facti sunt imperatores: unus Grecorum, qui vocatus est imperator Constantinopolitanus, et alius Latinorum, qui vocatus est imperator Romanus. et sic in Karolo ius imperij translatum est ad Francos, et tenuerunt ipsum per annos centum, tandem fuit quidam imperator de gente Francorum et de genere Karoli, nomine Lodovicus, qui sine liberis mortuus est. et ideo Theotonici quendam Theotonicum, nomine Conradum, in regem Alamanie elegerunt, qui postmodum a papa coronatus fuit in imperatorem et sic ius imperij translatum est ad Theotonicos circa annos Domini nongento triginta, quod etiam usque hodie tenent. huius Ottonis episcopi tempore, scilicet anno Domini .Mo.C.XX. incepta fuit gravis guerra inter Ianuenses et Pisanos. Ianuenses autem armaverunt galeas .LXXX. et gatas .XXXV. et naves portantes machinas, in quo exercitu viginti duo milia hominum fuisse dicuntur. euntes igitur Pisas per Arnum fluvium, sic terruerunt exercitum Pisanorum, quod Pisani de mense septembris, in festo scilicet sanctorum Corneli et Cipriani, de lite Corsice pacem in voluntatem communis Ianue iuraverunt; sed postmodum infideliter servaverunt, Plumbinum quoque Ianuenses destruxerunt. sequenti autem anno Ianuenses Iugum cum magno exercitu militum et peditum transeuntes, Flaconem, Petram Bixariam et quedam alia castra preliando ceperunt. castrum vero Vultabij ab Alberto, marchione Gavij, emerunt. de Sigefredo episcopo decimo nono. Sigefredus, episcopus decimus nonus, cepit circa annos Domini millesimo centesimo vigesimo .IIIo. et vixit in episcopatu annis .VI. et vacavit episcopatus anno uno. tempore huius episcopi fuit papa Calixtus, qui Pisanos tanquam Ecclesie rebelles excommunicavit. insuper et synodum convocavit, ubi sententialiter diffinivit quod archiepiscopus Pisanus de consecrationibus episcoporum Corsice se nullatenus intromittat, et omnes ecclesias insule Corsice ab eius iurisdicione removit. anno autem Domini .Mo.C.XXIIII., cum naves .XXII. Pisanorum de Sardinea onuste multis mercibus venirent et galeas .IX. pro sui securitate haberent, septem galee Ianuensium ad eas properabant. galee autem Pisanorum, hoc videntes, protinus territe aufugerunt. galee vero Ianuensium naves illas ceperunt et Ianuam deduxerunt, de tali captione et inaudita victoria mirantibus et stupentibus universis. tempore huius episcopi, scilicet anno Domini .MoC.XXV., incepta est iterum guerra dura inter Ianuenses et Pisanos, quocirca Ianuenses armaverunt galeas .LXXX. et gatas .XXXV., naves .IIIIor. machinas deferentes, et potenter Portum Pisanum intraverunt. deinde ad civitatem per Arnum pergentes, vexilla et tentoria in terra posuerunt et exercitum Pisanorum, qui erat in terra, fregerunt. Pisani igitur omnia, que Ianuenses voluerunt, se facere promiserunt; quocirca Ianuenses, ad carceres properantes et incarceratos suos accipientes, eos secum duxerunt. castrum quoque Plumbinum ceperunt et funditus destruxerunt, viros et mulieres et pueros Ianuam deducentes. predictus autem Calixtus papa tandem cum imperatore pacem fecit et Burdinum Yspanum, qui papatum usurpaverat, in Subtrio obsedit et captum, versa facie a tergo, camelo imposuit habentem caudam cameli in manu pro freno et vervecis pelle indutum pro manto. et sic ante se usque ad Romam fecit ire et in carcere reclusit, ubi etiam vitam finivit. tam severam autem iusticiam Deo non credimus placuisse. ve enim nobis si Deus tam severe nostra crimina vindicaret! iudex enim debet crimina punire, sed tamen in ipsa punitione debet misericordie memor esse, iuxta illud quod dixit Propheta de Deo: "Cum iratus fueris, misericordie recordaberis". quamvis enim nimia misericordia habeat fatuitatem et nimis severa iusticia habeat crudelitatem, tucius est tamen de nimia misericordia, quam de nimis severa iusticia Deo reddere rationem. tempore istius episcopi Sigefredi, scilicet anno Domini .M.oC.XXV., edificata fuit ecclesia sancti Mathei per nobilem virum Martinum Aurie, auctoritate et licencia domini Honorij pape, qui Calixto successerat. moderno autem tempore, scilicet anno Domini .Mo.CCo.LXXVIIIo., nobiles viri de Auria ecclesiam illam antiquam destruxerunt et pulchriorem in loco ulteriori edificaverunt. cum vero in troina ecclesie ymago pulcherrima Christi ab antiquo depicta esset, dolentes si talis ymago debeat destrui, taliter sunt ingeniati, quod illam troynam salvam et integram cum illa ymagine per brachia .XXV. traxerunt et eam in fundamento, ubi modo est, stabiliter collocaverunt. anno autem Domini .Mo.C.XXIXo. Ianuenses galeas .XVIII. contra Pisanos armantes, usque Messanam ad eos inquirendos iverunt et, cum burgenses illi Pisanos adiuvarent, Ianuenses ipsos Pisanos et burgenses extra burgum Messane usque ad palacium regis expulerunt, et ibi navem unam mercibus preciosis onustam ceperunt et Ianuam deduxerunt. capitula duodecime partis. Sequitur pars duodecima, in qua ponuntur nomina, tempora et ordines archiepiscoporum, qui in civitate Ianuensi usque ad nostra tempora extiterunt. et ista pars tot habet capitula, quot ibi ponuntur archiepiscoporum nomina. ipsorum igitur archiepiscoporum nomina et tempora per ordinem explicemus. de Syro episcopo ultimo et archiepiscopo primo. Syrus, episcopus ultimus et archiepiscopus primus, cepit anno Domini .Mo.C.XXX. et vixit in episcopatu et archiepiscopatu annis .XXXIII. iste Syrus prius fuit cardinalis quem Innocentius papa secundus, Ianue consistens, cum sedes episcopalis vacaret, in Ianuensem episcopum consecravit cum autem dictus Innocentius a Ianuensibus in Franciam deductus fuisset et inde Ianuam redivisset, pro magnis servicijs, que a Ianuensibus receperat, archiepiscopatum eis dare promisit, et quia dictus Innocentius a Rornanis fuerat expulsus, auxilio tamen Ianuensium in suam fuit cathedram restitutus. qui etiam, dum Romam pergeret, ecclesiam Portus Venerij consecravit. restitutus igitur in sua sede, Innocencius Cornetum ivit et ibi inter Ianuenses et Pisanos pacem fecit, ubi consistens pro Syro episcopo Ianuensi misit et ibi eum archiepiscopum fecit et insignia archiepiscopalia sibi dedit, scilicet anno Domini .Mo.C.XXXIII. tres quoque episcopatus in insula Corsice, scilicet Maranenses, Nebiensem et Acciensem sibi supposuit. duos autem episcopos in partibus istis, scilicet Bobiensem et Bruniacensem, in suffraganeos ei dedit. nam episcopum Albinganensem archiepiscopo Ianuensi supposuit Alexander tercius. Naulensem vero supposit Innocencius. .IIIIs. tempore huius archiepiscopi, scilicet anno Domini .Mo.C.XXXIIII., facte sunt in Ianua compagnie octo, cum primitus non essent nisi septem. iste archiepiscopus Syrus dedit monasterio sancti Benigni de Frutera ecclesiam Sancti Benigni de Capite Fari, que olim ecclesia Sancti Pauli dicebatur, ita tamen quod abbas semper de consilio et assensu archiepiscopi eligatur et destituatur, et quod archiepiscopus monachos possit corrigere et transferre. et ista omnia per privilegium domini Innocentij pape secundi confirmata fuerunt. anno quoque Domini .Mo.C.XXXV. galee .XII. Ianuensium Buzeam iverunt et multos Sarracenos ibi ceperunt. navem quoque unam magnam et divitem ibi ceperunt et Ianuam duxerunt. de peccunia autem et thesauro ibi inventis quelibet illarum galeareum libras .DCC. habuisse dicitur. anno vero Domini .Mo.C.XLIII. galee .IIIIor. Ianuensium Montem Pesulanum ceperunt et Guilielmo de Monte Pesulano, ad quem de iure spectabat, reddiderunt. ipse autem Guilielmus Ianuenses in tota terra sua liberos fecit et omnia vectigalia eis remisit et fundicum Bruni de Tholosia eis dedit. huius archiepiscopi tempore, scilicet anno Domini .Mo.C.XXXIXo., moneta que dicebatur brunetorum, que tunc Ianue fiebat, cassata fuit, et rex Conradus Theotonicus, in imperatorem electus, monetam ianuinorum, que usque modo expenditur, Ianuensibus concessit et privilegium super hoc cum bulla aurea eis dedit. primo enim in Ianua expendebantur papienses, deinde bruni, postea bruneti, qui erant minores quam primi, ultimo expenduntur ianuini. anno Domini .Mo.C.XL., cum Vintimilienses rebellassent, iverunt illuc Ianuenses cum magno exercitu pedestri, equestri et navali, et ipsam civitatem per mare ac terram obsidentes, potenter eam ceperunt et fidelitatem Ianuensibus tam illos de civitate quam illos de comitatu in perpetuum iurare fecerunt. anno Domini .Mo.C.XLVI. Ianuenses armaverunt galeas .XXVI. et naves plures, machinas portantes, et habentes milites centum cum equis ad prelium preparatis. et sic Minoricam perrexerunt et per dies .XXII. in eius obsidione steterunt. sed superveniente yeme Ianuam cum multis spolijs redierunt. totam autem illam insulam percurrerunt, terras capiendo, Sarracenos occidendo et spolia auferendo. anno autem Domini .Mo.C.XLVIII., cum Sarraceni de Armaria Christianis multas molestias inferrent, Ianuenses ad preces summi pontificis armaverunt galeas .LXIIII. et naves cum alijs lignis .CLXIII. et omnia ad bellum neccessaria preparantes, Armariam profecti sunt. ad quorum auxilium comes Barcelone cum multis suis venit. tunc Ianuenses galeas suas in plagia de Armaria traxerunt, et sic machinas et gathas et castella erigentes, ad civitatem perrexerunt, et multiplici conflictu facto et multo [sanguine] hinc inde effuso, Ianuenses tandem victoriam habuerunt; ita quod illa die viginti milia Sarracenorum occisa fuerunt et decem milia inter parvos et magnos et mulieres Ianuam deducta fuerunt. et sic, peracta victoria, Ianuenses cum galeis et navibus Barcilonam venerunt, et galeas et naves ad terram trahentes, ibidem yemaverunt. ubi galeas et naves reficientes et omnia ad bellum necessaria preparantes, cum comite Barcelone Tortosam iverunt et in kalendis iulij flumen Tortose cum toto exercitu intraverunt. tentoria igitur in terram figentes et vexilla ellevantes et machinas et gathas et castella erigentes, ad civitatem accesserunt, et multis prelijs hinc inde congestis, tandem de mense decembri civitatem ceperunt. omnium autem bonorum, que ibi inventa sunt, Ianuenses terciam partem habuerunt. duas autem partes comes cum suo exercitu asportavit, et sic Ianuenses post triumphum duarum civitatum cum multa gloria Ianuam redierunt. huius etiam archiepiscopi tempore, scilicet [anno Domini] .Mo.C.LV. Fredericus imperator fidelitatem et obsides et multa alia gravia a Ianuensibus postulabat. que cum sibi denegata fuissent, in furorem magnum acensus est, propter quod viri et mulieres, parvi et magni, die ac nocte ad faciendum muros et fortilicia insistebant. et tantum infra octo dies de muro fecerunt, quantum infra unum anni spacium alia civitas vix fecisset. quod audiens imperator, a suo proposito destitit et sola fidelitate contentus fuit. ipsi autem muri civitatis fuerunt postmodum anno Domini .Mo.CLIXo. feliciter consumati et infra spacium dierum. .LIII. in Dei digito perfecti. est autem dictus murus civitatis supra totum quinque milia quingenti et viginti duo pedes, in quibus etiam muris sunt merli mille septuaginta, qui sunt et ad decorem et ad murorum fortitudinem et ad civitatis et civium tuicionem. huius etiam archiepiscopi tempore, scilicet anno Domini .Mo.C.LV., Ianuenses cum imperatore Constantinopolitano pacem taliter firmaverunt, quod imperator promisit dare annis singulis communi Ianue quingenta yperpera et duo pallia preciosa. archiepiscopo vero Ianue promisit dare annis singulis sexaginta yperpera et unum pallium deauratum, quod quidem multo tempore fuit ab imperatoribus servatum. isto tempore tercie ab uxoribus fuerunt ablate. consuetudo enim erat Ianue quod, mortuo marito, uxor habebat terciam partem omnium bonorum viri sui, sive haberet prolem, sive non haberet; et illud tale ius tercie, sive tercia dicebatur. quocirca iste tercie ab uxoribus fuerunt ablate, et quoniam mulieres de hoc graviter murmurabant et gravatas se nimium reputabant, ideo, ut placarentur, ordinatum fuit quod habeant antifactum. anno Domini .Mo.C.LVIII., cum Mediolanenses Frederico imperatori resisterent, imperator, congregato magno exercitu tam Theotonicorum quam Ytalicorum, Mediolanum obsedit. Mediolanenses autem territi ad mandatum imperatoris venerunt et novem milia marcharum argenti sibi dederunt et trecentos obsides sibi dare ad constitutum terminum iuraverunt, et sic imperator ab eorum obsidione recessit. huius etiam archiepiscopi tempore, scilicet anno Domini .Mo.C.LXI., magnum scisma in Ecclesia fuit, quod per annos .XIX. duravit. nam maior et sanior pars cardinalium elegit Alexandrum, virum per omnia reverendum; tres vero ex cardinalibus quendam ex se ipsis, nomine Octavianum, elegerunt et Victorem ipsum vocaverunt. quo in brevi defuncto, alium elegerunt, quem Pascalem appellaverunt. quo subito mortuo, alium creaverunt, quem Calixtum dixerunt. quo similiter defuncto, elegerunt alium, quem Innocencium vocaverunt. omnes isti .IIIIor., a papa Alexandro excommunicati, mala morte perierunt. Ianuenses autem domino Alexandro semper adheserunt, Pisani vero semper contrarij extiterunt. imperator quoque Fredericus illis .IIIIor. scismaticis adhesit et Alexandro contrarius semper fuit. tandem, dum longa concertatio inter papam et imperatorem fieret, divino nutu ad pacem et concordiam apud Venecias devenerunt. cum autem imperator ad pedes pape se humiliter prostrasset ut de tantis iniurijs veniam peteret, papa super collum imperatoris pedem posuit dicens: "Super aspidem et basiliscum ambulabis et conculcabis leonem et draconem". cui imperator dicitur respondisse: "Non tibi, sed Petro"; hoc est, istam humiliacionem non facio "tibi racione tui, sed racione Petri apostoli". hoc eciam tempore, scilicet anno Domini .Mo.C.LXII., cum Mediolanenses Frederico imperatori iterum rebellassent, dictus imperator, maximo exercitu congregato, Mediolanum per tres fere annos obsedit et fame ac bello sic eos atrivit, quod in misericordia imperatoris se totaliter posuerunt, civitatem et omnia mobilia et personas in sua potestate ponentes. imperator autem eis vitam pepercit et mobilia et immobilia eis restituit. civitatem tamen totam destruxit et in .IIIIor. burgos eam divisit et quemlibet burgum per duo miliaria a se ipsis distare fecit. de Ugone archiepiscopo secundo. Ugo, archiepiscopus secundus, cepit anno Domini .Mo.C.LXIII. et vixit in archiepiscopatu annis .XXV. iste prius fuit archidiaconus et postea in archiepiscopum est electus. iste fuit homo magne sapiencie, et quandam magnam discordiam, de qua multa homicidia secuta fuerant, que erant inter Advocatos et illos de Castro, per suam sapientiam ad pacem reduxit. iste dedit capitulo Sancti Laurentij ecclesiam Sancti Marchi de Modulo et ecclesiam Sancti Salvatoris de Sarzano. ad procuracionem istius archiepiscopi monasterium de insula Gallinaria suppositum fuit archiepiscopo Ianuensi. huius etiam archiepiscopi tempore Clemens papa .IIIs. concessit, et post eum plures alij summi pontifices concesserunt, ut archiepiscopus Ianuensis habeat perpetuam legacionem ultramarinam, quando illuc de octavo in octavum annum accedere vellet cum aliquo cardinali vel episcopo. ita tamen quod habeat ibi plenam auctoritatem sicut cardinalis legatus haberet, et de hoc plura privilegia bullata in archiepiscopali palatio reservantur. huius etiam archiepiscopi tempore diffinitum fuit per iudices delegatos quod monasterium Sancti Bartholomei de Fossato obediat archiepiscopo in omnibus collacionibus Ianuensi ecclesie et in processionibus et consecracionibus abbatum sive episcoporum. ista omnia supradicta in archiepiscopali scrinio reservantur. anno quoque Domini .Mo.C.LXIIII. Fredericus imperator Barisonum, iudicem Arboree, ad peticionem Ianuensium regem tocius insule Sardinee fecit et ipsum, Pisanis contradicentibus, in regem apud Papiam coronavit. qui communi Ianue fidelitatem iuravit et in signum fidelitatis omni anno communi Ianue libras centum et archiepiscopo unam libram puri argenti dare promisit. anno vero Domini .Mo.C.LXV. Pisani, galeas .XXV. armantes, Albinganum iverunt et civitatem capientes destruxerunt et igne combusserunt. quod cum audissent, Ianuenses nimium doluerunt et infra .IIIIor. dies galeas .XLV. armantes, ad persequendum galeas Pisanorum iuverunt; sed ille altum mare petentes, aufugerunt. verumtamen seva tempestas eos invasit, ita quod galee. .XIII. cum omnibus hominibus perierunt. sequenti anno iudex Sardinee de Kalari communi Ianue et archiepiscopo fidelitatem iuravit, et communi Ianue annuatim libras centum, archiepiscopo vero unam libram optimi argenti dare promisit. tempore huius archiepiscopi, scilicet anno Domini .Mo.C.LXVIII., Alexandria de novo in Lombardia construitur, que prius Cesarea dicebatur, sed postea, mutato nomine, in honorem Alexandri pape est vocata. dictus enim Alexander papa, in partibus illis tunc consistens, favorem dedit ut illa civitas edificaretur. unde cum primo in honorem imperatoris eam Cesaream appellassent, postmodum in honorem pape ipsam Alexandriam vocaverunt. dictus etiam Alexander episcopum eis dedit, quo mortuo, episcopum non habuerunt postmodum; sed illa ecclesia subest episcopo Aquensi. quia vero Papienses Romane Ecclesie erant rebelles, ideo dictus Alexander papa episcopum Papiensem pallij et crucis dignitate, quibus antea utebatur, sententialiter spoliavit. anno vero Domini .Mo.C.LXX. Pisani abstulerunt a Lucanis castrum Mutronis, sed auxilio Ianuensium ipsum sequenti anno recuperaverunt et ipsum a Pisanis multum destructum tam Lucani quam Ianuenses reedificaverunt. anno Domini .Mo.C.LXXII. Opizo Malaspina, qui erat vasallus archiepiscopi Ianuensis, et Murruel, filius suus, qui erat vasallus communis Ianue, congregaverunt circa .CCCL. milites et tria milia peditum, et burgum Clavari et portum Sigestri intraverunt. quod cum Ianue scitum fuisset, terra marique omnes unanimiter cucurrerunt. quod cum dictus marchio audivisset, fugere voluit; sed tamen vulneratus et mortuus fuit, et multi capti et detenti. reliqui vero fuge presidio evaserunt. anno Domini .M.C.LXXVI., cum Medilolanenses, qui fuerant per burgos dispersi, ad civitatem suam redissent et fossatis et muris ac portis eam murassent, imperatori Frederico, qui eos disperserat, displicuit vehementer. ad hoc autem opus faciendum adiuverunt eos Brixienses, Cumani et multe alie civitates Lombardie. imperator quoque Grecorum Manuel multos yperperos et multa marmora eis misit. tunc imperator, magno exercitu congregato, venit Lagnanum. Mediolanenses autem et Brixienses et Cumani contra eum pergentes, ipsum de campo turpiter eiecerunt. hoc etiam anno Pisani pacem factam cum Ianuensibus fregerunt. ipsi enim cum exercitu Sardineam ascendentes, omnes Ianuenses de toto iudicatu Kalari eiecerunt et bonis omnibus eos expoliaverunt, propter quod Ianuenses contra eos galeas .XX. armaverunt et multa incommoda Pisanis intulerunt. castrum quoque Bonifacij, quod Pisani construxerant, ceperunt et ipsum funditus destruxerunt. tempore huius archiepiscopi, scilicet anno Domini .Mo.C.LXXVII., Fredericus imperator inter Ianuenses et Pisanos pacem fecit et medietatem tocius insule Sardinee communi Ianue dedit. qui etiam imperator eum Beatrice uxore sua et Henrico filio suo Ianuam venit et ibi honorabiliter sunt recepti, anno scilicet Domini .Mo.C.LXXVIII. hijs temporibus filia regis Anglie, data in uxorem regi Sicilie, Ianuam venit, que super galeas Ianuensium ad virum suum honorabiliter est deducta. postmodum venit Ianuam filia regis Francorum, filio Manuelis imperatoris Grecorum in coniugem copulata, que similiter [a] galeis Ianuensium ad virum suum honorabiliter deducta fuit. huius etiam archiepiscopi tempore, scilicet anno Domini .Mo.C.LXXIXo celebratum est a domino Alexandro papa tertio in ecclesia Lateranensi concilium generale ad quod concilium supradictus archiepiscopus Hugo accessit, quem associaverunt prepositus Sancti Laurentij, magister scolarum et nobiles viri Enricus Aurie, Nivellonus de Camilla, Ansaldus Golia et Arduinus de Lavania, qui omnes plenam fidem et sufficientem probacionem [fecerunt] domino pape et cardinalibus qualiter reliquie sancti Iohannis Baptiste fuerunt de Mirrea Ianuam deportate. propter quod papa statuit et approbavit quod in civitate Ianue corpus sancti Iohannis Baptiste habetur, mandans quod eius revelatio sollempniter celebretur. scripsit etiam per diversas provincias quod ad dictum festum omnes conveniant et venientibus indulgentiam magnam fecit. dictus etiam Alexander papa concessit magistro scolarum de Ianua et successoribus suis ut mitra in magnis sollempnitatibus possit uti. Albinganensem quoque episcopum Ianuensi archiepiscopo supposuit et suffraganeum suum fecit. istius etiam archiepiscopi tempore, scilicet anno Domini .Mo.C.LXXXVII. Crux sancta, que dicitur Crux hospitalis Sancti Lazari, Ianuam est delata. eo quidem tempore Saladinus Ierusalem et totum regnum Syrie cepit, excepta civitate Tyri, regem quoque Guidonem, qui tunc ibi regnabat, et Guilielmum marchionem Montisferrati, iam senem, cum alijs multis baronibus in Damascum duxit captivos: veram etiam Crucem, que dicitur crux hospitalis Sancti Laçari cepit. quod cum audisset Conradus marchio Montisferrati, qui erat apud Constantinopolim, in quadam nave Ianuensium in Syriam ivit, ut civitatem Tyri defenderet. quam quidem civitatem dictus Conradus marchio, adiuvantibus Ianuensibus, potenter defendit, propter quod ipse Conradus marchio supradictam crucem, quam a Saladino predicto recuperaverat, communi Ianue pro magno munere destinavit. de Bonifacio archiepiscopo tercio. Bonifacius, archiepiscopus tercius, cepit anno Domini .Mo.C.LXXXVIII. et vixit in archiepiscopatu annis .XV. iste fuit primo archidiaconus et postea in archiepiscopum est electus. iste archiepiscopus primo anno sui archiepiscopatus, presente domino Petro Placentino, titulo Sancte Cecilie, presbitero cardinali apostolice sedis legato, elevari fecit corpus sancti Syri de subtus altare sancti Laurentij et ipsum super altare in archa marmorea venerabiliter collocavit, ubi etiam ossa sancti Felicis et sancti Romuli in alia archa fuerunt inventa. tempore huius archiepiscopi, scilicet anno Domini .Mo.C.LXXXIXo., imperator Fredericus, dum ad partes ultramarinas cum ingenti exercitu pro Terre sancte recuperatione per terram pergeret et in partibus Anthiochie consistens, fluvium Fari, satis parvum, transiret, de equo cecidit et ibi submersus fuit. anno quoque Domini .Mo.C.LXXXX. venerunt Ianuam Filipus, rex Francorum, et Richardus, rex Anglie, et dux Burgundie et in subcursum Terre sancte sunt profecti, cum quibus naves octoginta Ianuensium, onuste peregrinis, de portu Ianue in Syriam perrexerunt. huius archiepiscopi tempore, scilicet anno Domini .Mo.C.LXXXX., desierunt esse consules in civitate Ianue, pro eo quod omnes ad consulatum aspirabant et ex hoc multe invidie et odia in civitate crescebant, propter quod voluerunt cives regi pocius per potestates. et ideo quendam civem Brixiensem, nomine Manegoldum, in potestatem Ianue primitus elegerunt. circa principium autem regiminis istius potestatis illi de Castro Lanfranchum Piperem maliciose occiderunt. propter quod dictus potestas, rubore et dolore perfusus, parlamentum maximum congregavit et armis militaribus indutus, equum valenter ascendit et ad domus malefactorum viriliter expugnandas accedens, potenter eas cepit et funditus destruxit. tempore istius archiepiscopi, scilicet anno Domini .Mo.C.LXXXXIo., cum quidam, nomine Tancredus, fecisset se regem Sicilie, Ianuenses in servicium Henrici imperatoris galeas. .XXXIII. contra illum armaverunt. anno quoque sequenti et alio sequenti fuerunt in civitate Ianue multa bella civilia ita quod homicide et fures in civitate dominabantur. propter quod consules, qui regimen reassumpserant, ipsum regimen dimiserunt, ideoque electus est in potestatem Obertus de Olevano, nobilis civis Papiensis, qui per suam sapientiam et industriam omnes sedicciones et scandala removit et omnes discordias ad pacem reduxit. hoc anno Henricus imperator Ianuam venit, petens a Ianuensibus auxilium ut posset recuperare Sicilie regnum, multa et magna Ianuensibus promittens. Ianuenses igitur magnum stolum galearum in suum servicium armaverunt et ipsum viriliter adiuverunt. in quo stolo fuit admiratus supradictus Obertus potestas, qui tamen illo anno obiit. predictus igitur Henricus imperator confirmavit communi Ianue civitatem Siracusanam cum omnibus suis pertinencijs per privilegium aurea [bulla] munitum. castrum quoque Gavij eis confirmavit et podium Monachi eis dedit. tempore quoque istius archiepiscopi, scilicet anno Domini .M.C.LXXXXV., vera Crux Christi, que sancta Christi antonomastice dicitur, Ianuam est delata. ipsam quidem sanctam Crucem patriarcha Ierosolimitanus semper in preliis deferebat et victoriam obtinebat. accidit autem, peccatis exigentibus, quod Saladinus Ierusalem cum patriarcha et sancta Cruce cepit. tempore autem procedente, cum imperator Grecorum cum Saladino composuisset, remittebat dictus Saladinus ipsi imperatori Grecorum in quadam nave Crucem predictam. quedam autem galee Ianuensium et Pisanorum supradictam navem manu armata ceperunt. dum vero spolia dividerent, quidam Pisanus, nomine Fortis, Crucem illam latenter subripuit et in castro Bonifacij, quod olim Ianuenses destruxerant, sed Pisani reedificaverant, servandam reposuit. tres naves et quedam galee Ianuensium dictum castrum ceperunt. quod cernens dictus Fortis, de virtute sancte Crucis confidens, ipsam pectori suo apposuit et per medios hostes secure transiens, de castro exivit et in quadam silva se abscondit. sed tandem ad castrum rediit et ipsam Crucem communi Ianue dedit et civis Ianuensis effectus est. dicitur etiam quod dictus Fortis, supradictam Crucem accipiens et de eius virtute confidens, super mare tanquam super terram solidam ire cepit, et dum putaret se fugere et castro se elongare, nutu Dei, in castro subito se invenit, et sic Ianuenses Crucem illam accipientes Ianuam transmiserunt. circa etiam hec tempora, scilicet anno Domini .Mo.C.LXXXXVII., Drudus Marcellinus, civis Mediolanensis, potestas Ianue, turres altiores fecit deprimi et ad mensuram .LXXX. pedum redigi. tempore huius potestatis ordinatum fuit ut nobiles octo semper eligerentur, qui potestati assisterent, quod usque ad tempora capitaneorum observatum fuit, quamvis alibi legatur quod dicti octo nobiles primo fuerunt electi sub domino Rambertino de Bovarello, cive Bononiensi et tunc potestate Ianue, anno scilicet Domini .Mo.CC.X.VIII. iste potestas, scilicet dominus Drudus, sequenti anno confirmatus fuit. et quia devetum erat ne aliqui in Siciliam irent, et quidam nobiles cum galeis suis illuc iverunt, ideo dictus potestas domos eorum destrui fecit. cum autem illi redissent, magna discordia inter ipsos et potestatem exorta est, ita quod ausi sunt nocte ad domum potestatis pontem erigere. quod cum potestas didicisset, statim summo mane parlamentum convocavit et totum populum armari fecit. illi autem territi ad mandata potestatis redierunt. huius archiepiscopi tempore, anno scilicet ultimo, commune Ianue emit castrum de Gavio a marchionibus, dans eis pro omnibus iuribus, que ibi habebant, libras tria milia et ducentas. ipsi enim marchiones facti sunt cives. de Octone archiepiscopo quarto. Octo, nacione Alexandrinus, archiepiscopus quartus, cepit anno Domini .Mo.CC.III. et vixit in archiepiscopatu annis .XXXVI. iste fuit prius episcopus Bobiensis, qui, dum fama et virtutibus polleret et reverenda canicie et maturitate preditus esset, ad archiepiscopalem cathedram est translatus. huius archiepiscopi anno secundo comes Frandensis et Bonifacius, marchio Montisferrati, cum duce Venetiarum Constantinopolim obsederunt et tandem ipsam urbem ceperunt. dictus autem marchio imperatorem cum uxore et filijs ad Montemferratum misit, ubi in custodia reserventur. post capcionem autem civitatis Constantinopolitane sancta Crux, que dicitur Crux sancte Helene, fuit Ianuam deportata. dicitur autem Crux sancte Helene, quia, cum ipsa sancta Helena Crucem Domini reperisset, partem eius laminis argenteis et aureis et margaritis ornavit et Constantinopolim ad Constantinum, suum filium, deportavit. verum, cum Veneti Crucem illam cum multis alijs reliquijs Venecias transmitterent, contigit quod quidam civis Ianuensis, qui fuit de Fornarijs, nomine Dondedeus Bos, galeas duas contra Venetos armaverat, ex eo quod inter Ianuenses et Venetos tunc discordia erat. dictus igitur Dondedeus Bos navem illam cepit et sanctam illam Crucem cum ceteris reliquijs Ianuam deportavit. quam quidem Crucem communi Ianue et ecclesie Sancti Laurentij pro magno munere dedit. ceteras autem reliquias sibi retinuit, sperans aliquo tempore ab aliquo principe pro ipsis se thesaurum non modicum habiturum. sed quia Deus noluit quod tanto thesauro Ianuensis civitas spoliaretur, ideo post multum temporis ad fratres Predicatores predicte relilquie, nobis procurantibus, devenerunt, que in ecclesia ipsorum fratrum cum multa reverencia reservantur. quas etiam nos fecimus in duabus tabulis cum laminis argenteis venerabiliter collocari. anno quoque Domini .M.CCV. electus est in potestatem Ianue nobilis vir dominus Fulco de Castro, qui fuit primus et ultimus potestas qui de gremio civitatis eligeretur. tempore istius archiepiscopi, mortuo Henrico imperatore, Octo, dux Saxonie, in imperatorem est electus et ab Innocencio tercio sollempniter coronatus, anno scilicet Domini .Mo.CCVIII. qui, cum iura Ecclesie se defensurum iurasset, totum contrarium postmodum fecit. insuper Campaniam intravit et inde Capuam, deinde Neapolim ivit, volens contra Ecclesie voluntatem regnum Apulie a Frederico, filio Henrici imperatoris, aufferre. propter quod Innocentius .IIIs. ipsum cum omnibus fautoribus suis excommunicavit et, crescente eius contumacia, eum deposuit et Fredericum, Henrici filium, eligi procuravit. Pisani vero in servicium dicti Octonis galeas .XL. armaverunt, quas usque Neapolim miserunt. Ianuenses vero, timore excommunicacionis, nullum sibi auxilium inpendere voluerunt. hoc etiam anno comes Alamannus, comes Henricus de Malta, nacione Ianuenses, cum navibus .XX. Ianuensium, que de ultramari veniebant et cum galeis quibusdam Siracusam iverunt et eam potenter obsederunt et triumphaliter ceperunt. dictus autem Alamanus factus est ibi comes et iuravit civitatem ipsam ad honorem communis Ianue tenere et singulis annis pallium unum super altare sancti Laurentij offerre. sequenti anno idem comes Henricus insulam Crete preliando cepit, postmodum Ianuam venit et auxilium postulavit. commune autem Ianue dedit sibi galeas .VIII. et naves tres cum omnibus armamentis et tria milia librarum et milites centum, et sic de Ianua gaudens recessit et multa prelia gessit. ipse enim Cretam preliando cepit, ubi etiam Raynerium Dandal, ducem Veneciarum, cepit et ipsum carceri mancipavit. et quoniam dictus Fredericus metu Pisanorum, qui Octoni favebant, exire de Sicilia non audebat, Ianuenses ad preces Innocentij pape galeas armaverunt et ipsum Ianuam deduxerunt, ubi ad expensas communis per menses tres moram contraxit. et quoniam Pisani Ecclesie rebelles extiterant, ideo dictus Innocencius ipsos omnibus feudis, privilegijs et dignitatibus spoliavit. archiepiscopum quoque Pisanum primatu, quem habebat in insula Sardinee, sententialiter privavit. tempore istius Ottonis archiepiscopi celebratum est sub Innocencio papa tercio concillium generale, anno scilicet Domini .Mo.CCXVI., ubi dicuntur interfuisse cum patriarchis, archiepiscopis et episcopis et alijs prelatis ultra mille trecentos. ad illud quoque concilium supradictus archiepiscopus Otto perrexit et rediens suum provinciale concilium celebravit, ubi illa, que fuerant ordinata, exposuit et ea servanda mandavit. tempore istius archiepiscopi duo ordines inceperunt, scilicet ordo Predicatorum et Minorum. ordinem Minorum confirmavit Innocencius. ordinem vero Predicatorum confirmavit eius successor Honorius, anno scilicet Domini .Mo.CCXVI., Innocencius quidem se confirmaturum promiserat, sed eodem anno, morte preventus, implere non potuit quod promisit. huius archiepiscopi tempore, scilicet anno Domini .Mo.CCXI., venit Ianuam quidam sagacissimus latro, qui, ignorantibus custodibus, in ecclesia Sancti Laurentij intra crates, ubi sunt reposite cruces Dominice, se abscondit. qui capsam, in qua dicte Cruces servabantur, cum verrinis perforavit et eas de civitate Ianue asportavit. cum autem hoc scitum fuit, magnus dolor cunctos invasit et magna tristicia omnes absorbuit. missis tamen nuncijs per loca diversa, predictus latro fuit captus et sic cruces recuperate fuerunt, gratias Deo agentibus universis. predictus vero latro ipsas cruces cuidam Alexandrino, nomine Nigro, tradiderat reservandas, quas commune Ianue ultra libras quingentas ab eo redemit. anno Domini .Mo.CCXIIII. Octo, marchio de Carreto, dedit libere communi Ianue castrum Cairi cum omnibus pertinencijs suis. commune autem Ianue illud sibi in feudum restituit et fidelitatem communi Ianue inde iuravit. sequenti vero anno Ianuenses edificaverunt castrum Monachi et muris et turribus firmissimis munierunt. anno Domini .Mo.CCXVIII. homines de Capriata dederunt se communi Ianue et Commune castrum illud accepit et munivit. anno Domini .Mo.CCXX. capta fuit Damiata, civitas Sarracenorum, ab exercitu Christianorum, ad quem exercitum Ianuenses galeas .X. miserunt. circa hec tempora, anno Domini .Mo.CCXXI., orta est satis gravis controversia inter archiepiscopum et commune Ianue, quia commune videbatur in Sancto Romulo iura archiepiscopatus indebite usurpare, propter quod archiepiscopus terram interdixit et Papiam perrexit. sed postmodum papa episcopo Parmensi et abbati de Tilieto causam commisit. qua diffinita, archiepiscopus ad sedem suam rediit et iura sua recuperavit. hoc anno Vintimilienses, qui communi Ianue rebellaverant, discalciati et cum funibus ad colla ad mercedem communis Ianue venerunt. anno Domini .Mo.CC.XXII., de mense augusti, venit Ianuam quidam puer Theotonicus, nomine Nicolaus, in habitu peregrini, quem sequebatur multitudo maxima peregrinorum, tam magnorum quam parvorum, quam etiam infantium. et erat numerus eorum ultra septem milia et omnes habebant sclavinas crucibus insignitas et burdonos atque scarsellas, dicentes quod mare debebat apud Ianuam siccari et sic ipsi debebant in Ierusalem proficisci. multi autem inter eos erant filij nobilium, quos ipsi etiam cum nutricibus destinaverunt. placuit autem Ianuensibus ut de civitate recederent, tum quia credebant illos pocius duci levitate quam veritate, tum quia timebant ne caristiam in civitatem inducerent, tum quia propter tantam multitudinem timebant periculum civitatis, maxime quia imperator tunc Ecclesie rebellis erat et Ianuenses contra imperatorem Ecclesie adherebant. post modicum autem tempus totum illud negocium in nichilum est redactum, quia super nichilum erat fundatum. anno autem Domini .Mo.CCXXII., in die scilicet natalis Domini, fuit Ianue et in tota fere Ytalia tam vehemens terremotus, ut hedificia caderent et terra in multis partibus scinderetur, propter quod homines civitates deserebant et in campestribus habitabant. mortuo Honorio, successit Gregorius nonus, qui Librum Decretalium per fratrem Raymondum de ordine Predicatorum, cappellanum suum, utiliter compilavit. beatum quoque Dominicum et beatum Franciscum et sanctam Helyçabeth supradictus Gregorius canonicavit. anno Domini .Mo.CCXXVII., cum Saonenses et Albinganenses communi Ianue rebellassent, et Ianuenses contra eos magnum exercitum fecissent, venerunt tandem Albinganenses et Saonenses cum crucibus in manibus ad mandata Communis. huius archiepiscopi tempore, scilicet anno Domini .Mo.CCXXX., capti fuerunt .IIIIor. pirate, scilicet Recuperus de Portu Veneris, Guilielmus de Vintimilio, Durandus de Portu Venerij et Rubeus de Morinello, qui omnes fuerunt suspendio adiudicati per dominum Spinum potestatem Ianue. tanta autem multitudo, maxime dominarum ad plateam Sancti Laurentij convenit, que volebant dictos piratas liberare, quod duci ad patibulum non valebant. quocirca dictus potestas, equum ascendens, cum huc et illuc discurreret, equus suus expavefactus super lapides iuxta hostium Sancti Laurentij eum portavit, et ibi cadens, crus et coxam sibi fregit, de quo dolore mortuus est. tandem illi .IIII.or pirate fuerunt suspensi; duo autem ex illis, scilicet Recuperus et Guilielmus, reliquiis sancti Iohannis Baptiste, que in ecclesia Sancti Laurentij reservantur, se recommendaverunt, qui, alijs duobus iam defunctis, mori per magnam horam non potuerunt, quousque nuncius ad civitatem venit et hec potestati, [qui], adhuc non obierat, et consilio nunciavit. cumque nuncius redisset, adhuc vivi sunt reperti. depositi, igitur, narraverunt qualiter beato Iohanni Baptiste se recomendaverunt, qui eos vivos conservavit, et sic libere et totaliter sunt dimissi. anno Domini .Mo.CC.XXXII., cum Ianuenses elegissent [in] potestatem dominum Paganum de Petra sancta, Mediolanensem, contra mandatum imperatoris, in tantum imperator turbatus est, quod omnes Ianuenses, qui erant in regno, capi fecit. insuper marescalco suo, qui erat in partibus ultramaris, mandavit ut Ianuenses omnes ibi caperentur. sed Ianuenses galeas decem et naves duas illuc miserunt et totum maris dominium habuerunt. imperator autem postmodum omnes, qui capti in regno fuerant, abire dimisit. anno Domini .Mo.CC.XXXVII. Mediolanenses apud Curtam novam fuerunt per Fredericum secundum imperatorem debellati atque devicti, et multi nobiles in Apuliam in captivitate deducti, ubi etiam suum carrocium amiserunt sequenti anno Vintimilienses et Albinganenses et Saonenses communi Ianue rebellaverunt. Ianuenses autem, galeas .XIIII. armantes, Vintimilium iverunt et in terram descendentes civitatem ceperunt. hoc [anno] imperator Fredericus misit Ianuam suos ambaxatores cum litteris, petens sacramentum fidelitatis et homagium. sed Ianuenses tale sacramentum facere penitus renuerunt et nuncios imperatoris vacuos remiserunt. tempore quoque istius archiepiscopi, scilicet anno Domini .Mo.CCXXXIXo., fuit tanta eclipsis solis, ut nulla etas meminerit tam magnam et tam tenebrosam aliquo tempore extitisse. stelle enim in celo apparebant quemadmodum consueverunt nocte in sereno aere apparere. nos etiam, licet tunc annos pueriles ageremus, ipsas tamen stellas in celo radiantes conspeximus. isto eodem anno supradictus archiepiscopus Octo, reverende memorie et fame preclare, fuit similiter eclipsatus, quia lucem temporalem perdidit, sed lucem celestem invenit. de Iohanne archiepiscopo quinto. Iohannes de Cucurno, archiepiscopus quintus, cepit anno Domini .Mo.CCXXXIXo. et vixit in archiepiscopatu annis duodecim. iste erat archidiaconus Ianuensis et unanimiter in archiepiscopum fuit electus. qui post suam electionem super galeam armatam cum duobus ambaxatoribus communis Ianue ad curiam est profectus ut munus consecracionis a summo pontifice optineret. qui tantam gratiam in conspectu pape et cardinalium reperit, quod propter honorem communis Ianue a Gregorio papa nono infra tres dies fuit totaliter expeditus. iste archiepiscopus fuit homo multum litteratus et maxime in arte medicine fuit valde peritus. tempore huius archiepiscopi, scilicet anno Domini .Mo.CC.XLI., pars imperialis, que erat Ianue, que dicebatur Mascarati, de civitate recessit, et dominus Ansaldus de Mari factus est admiratus generalis Frederici imperatoris. supradictus autem papa Gregorius contra Fredericum imperatorem, Ecclesie persecutorem, concilium convocabat, et dum prelati Romam super galeas Ianuensium ducerentur, supradictus Fredericus latenter in regno et Pisis armari fecit multitudinem galearum, et ipsos prelatos cepit et in carcere mancipavit. quod cum Ianuenses audivissent, infra paucos dies .XLVIII. galeas potenter armaverunt et ad inimicos inquirendos et persequendos vivaciter profecti fuerunt. deinde dictus Fredericus Romanos peccunia sic corrupit, quod ipsi papam de Urbe volebant expellere et imperatorem introducere. quod cernens papa capita Apostolorum in gremio cepit et nudis pedibus cum cardinalibus ea ad ecclesiam Sancti Petri apostoli deportavit et illuc populum Romanum convocavit. ibique capita Apostolorum nuda populo cum lacrimis multis ostendens, in tantum eos verbis ferventibus animavit, quod fere omnes contra imperatorem cruce signati fuerunt. cumque imperator circa Romam cum exercitu consisteret et se in brevi intraturum esse speraret, audiens tantam populi mutationem, inde recessit. post capcionem autem supradictorum prelatorum galee imperatoris et Pisanorum sepe in Riperiam Ianuensem veniebant et plures molestias inferebant. propter quod Ianuenses galeas .LXXXXVI. potenter armantes, omnes illas galeas taliter fugaverunt, quod ultra accedere non presumpserunt. huius archiepiscopi tempore, scilicet anno Domini .Mo.CCXLIII. electus est in papam dominus Sigembaldus de comitibus Lavanie et Innocentius quartus appellatus. verum cum a dicto Frederico et eius militibus apud Sutrium nimium artaretur, Ianuenses galeas .XXII. armaverunt et ipsum Ianuam cum gaudio deduxerunt, anno scilicet Domini .Mo.CCXLIIII. qui postmodum Lugdunum per terram perrexit et ibi supradictum Fredericum ab imperio deposuit. iste Innocencius prius ordinavit ut cardinales pileos rubeos deferant. isto eodem anno quo predictus papa Innocencius Ianuam venit, ordinem Predicatorum, inspirante gratia Salvatoris, intravi, ubi a nostra adolescencia usque ad etatem senilem fui enutritus et maternis uberibus educatus. supradictus autem Fredericus civitatem Parmensem tam potenter obsedit, anno scilicet Domini .M°.CCXLVIII., quod quandam civitatem iuxta illam edificavit, quam Victoriam appellavit. Ianuenses autem in adiutorium Parmensium multos balistarios destinaverunt. tandem dictus Fredericus inde turpiter fuit expulsus et thesauris omnibus spoliatus. milites enim Parmenses et Placentini et Mediolanenses et balistarij Ianuensium, qui in civitate Parmensi convenerunt, in Victoriam insultum fecerunt, ita quod imperator cum toto suo exercitu fugit et Cremone se recepit. ibi autem invente fuerunt corone imperiales et thesauri magni et preciosi, de quibus multi fuerunt valde ditati. civitas autem, quam fecerat et Victoriam vocaverat, fuit totaliter dissipata. imperator autem in Apuliam vadens, miserabili morte vitam finivit. eodem anno dominus Lodovicus, rex Francorum, ad partes ultramarinas transfretavit super naves et galeas Ianuensium, habens in suo exercitu duos nobiles Ianuenses admiratos, scilicet dominum Hugonem Lercarium et dominum Iacobum de Levanto. quamvis igitur Damiatam cepissent, fuit tamen postmodum dictus rex a Sarracenis captus et multi de Christianis capti et vulnerati. propter quod regina et ceteri Christiani, qui remanserant, Damiatam restituerunt et regem recuperaverunt. anno Domini .Mo.CCXLIXo. rex Encius, filius imperatoris, a Bononiensibus fuit captus et carceri mancipatus, ubi per multos annos permanens, vitam ibi finivit. anno Domini .Mo.CCLI. Saonenses, qui rebellaverant, ad mandata Communis venerunt, et Ianuenses, qui dicebantur Mascarati, restituti fuerunt et dominus Innocencius papa .IIIIs., de Lugduno rediens, Ianuam est reversus et cum multa gloria susceptus. qui per Lombardiam transiens, ecclesiam Beati Dominici de Bononia consecravit. deinde in Apuliam est profectus et ibidem defunctus. de Gualterio archiepiscopo sexto. Gualterius de Vezano, archiepiscopus sextus, cepit anno Domini .Mo.CCLIII. et vixit in archiepiscopatu annis .XXI. et post mortem suam vacavit archiepiscopatus annis duobus. fuit factus archiepiscopus per dominum Innocencium papam IIIIm., cui multa erat familiaritate coniunctus. nam, cum esset prius archidiaconus Lunensis, fecit eum predictus papa in Anchonitana marchia marchionem et postmodum de archiepiscopatu Ianuensi providit eidem. iste fuit homo magne honestatis, pietatis et gratie. et licet esset nobilis genere, maiorem tamen nobilitatem moribus preferebat. fuit eciam in iure peritus et [in] omni bonitate et virtute conspicuus. tante etiam fame in Romana curia fuit, quod aliquando, vacante sede Apostolica, magnus tractatus inter cardinales est habitus ut in summum pontificem eligeretur. anno Domini .Mo.CCLVI. marchio de Calari communi Ianue misit ut galeas mitterent et castrum Kalari armarent, quia communi Ianue ipsum dare volebat. misse sunt igitur galee .VI. et navis una cum multis bellatoribus et balestarijs et ipsum castrum munierunt. et quoniam Pisani ipsum castrum Kalari molestabant, ideo Ianuenses galeas .XXIIII. armaverunt et galeas .VIII. Pisanorum, que ibi erant, ceperunt. eodem anno Ianuenses galeas .LXXXIIII. armaverunt et multos milites habuerunt et castrum Ylicis obsidentes, ipsum ceperunt. eodem etiam anno galee Ianuensium ceperunt naves .VI. Pisanorum. huius archiepiscopi tempore, scilicet anno Domini .Mo.CCLVII., Guillermus Bocanigra factus est capitaneus populi Ianuensis et tenuit capitaniam per annos .V. anno autem secundo sue capitanie naves [.IIIIor.] et galeas .XL. contra Venetos et Pisanos armavit et in Achon eas transmisit, in quibus dominus Rubeus de la Turcha fuit admiratus. sed quoniam improvide fuerunt annate, quia gente lombardica erant replete, ideo quod improvide fuit factum, improvidum habuit exitum, quia galee .XXVI. Ianuensium ibi fuerunt amisse. tandem post longam discordiam compromiserunt partes in dominum Alexandrum papam .IIIIm., qui inter eos treugam indixit. sed durante treuga Veneti et Pisani turrem nobilissimam atque pulcherrimam, quam Ianuenses in Achon edificaverant, funditus destruxerunt. iste archiepiscopus a sede Apostolica impetravit quod nullus clericus Ianuensis diocesis, maxime tempore guerre, de districtu Ianue, obtentu aliquarum literarum, pro aliqua causa extrahi possit, et super hoc privilegium in archiepiscopali palacio reservatur. tempore huius archiepiscopi, scilicet anno Domini .Mo.CCLXI., per totam Ytaliam fere est facta verberacio generalis. nam magni et parvi, nobiles et ignobiles, depositis vestibus, nudi a cingulo supra, per civitates et villas et castella processionaliter se verberantes ibant, Virginem gloriosam et ceteros sanctos cantilenis angelicis implorantes. horum quidam nobiles et populares de Terdona Ianuam venerunt. et cum se per civitatem verberantes incederent, tanquam fatui et deliri deridebantur a cunctis. subito autem, nutu Dei, tota civitas est commota, ita quod magni et parvi, nobiles et ignobiles, die ac nocte, de ecclesia ad ecclesiam se verberantes incederent et canciones celestes et angelicas decantarent. et qui fuerant principaliores in deridendo, fuerunt postmodum priores in se iugiter verberando. multe quoque inimicicie et guerre nove et antique in civitate Ianue et in tota fere Ytalia ad pacem et concordiam fuerunt reducte. ista tanta devocio a quibusdam pauperibus et simplicibus in Tuscia fuit inventa et per totam Ytaliam difusa et tam a pueris quam a magnis, tam a nobilibus quam ab ignobilibus observata. ibant igitur in societate bini et bini se verberantes, precedentibus religiosis et clericis cum crucibus et vexillis. multi quoque, qui homicidia commiserant, cum gladijs denudatis ad hostes ibant et in eorum manibus gladios nudos inponebant, ut de ipsis vindictam acciperent sicut vellent. sed illi gladios in terram proiciebant et se inimicorum pedibus prosternebant, flentibus et lacrimantibus cunctis qui adherebant pro devocione et cordis exultatione. aliqui quoque verberabant se cum corrigijs ad hoc factis, aliqui cum spinis, aliqui cum manicis ferreis. et quod fuit mirabile, quamvis ipsa talis verberacio in media yeme fieret et homines, nudi a cingulo supra, a mane usque ad horam terciam pergerent, non est tamen inventum quod aliquis frigori fuerit affectus. sed, si prima [die] se allacriter verberaverat, sequenti die se allacrius et fortius verberabat. nec mirum si frigus exterius non sentiebant, quia vehemens ardor amoris, qui intus ardebat in mente, omne frigus exterius arcebat a corpore. huius etiam archiepiscopi tempore, anno Domini .M.CCLXIIII., stella commeta splendens apparuit trahens post se caudam maximam et ignitam, surgens a plaga aquilonari et [pergens] ad plagam orientalem. incepit autem apparere prima die mensis augusti et per quadraginta fere dies continue surgens apparuit. istam cometam sepe conspeximus et mirabamur quidnam Deus per tam insolitum et inauditum portentum vellet innuere et an per ipsum vellet grande aliquod futurum significare. in ipso autem anno datum est ab Ecclesia Carulo, comiti Provincie, regnum Sicilie et Apulie. qui, Romam vadens, coronam accepit, et intrans Apuliam, Manfredum, natum quondam Frederici imperatoris, qui se regem fecerat et Ecclesie rebellaverat, in omnibus superavit. per processum autem temporis [Conradinus], nepos quondam Frederici imperatoris, adiuvantibus Pisanis et fere omnibus Gibelinis, cum magno exercitu venit Pisas volens Apuliam violenter intrare et de manu Caroli regnum auferre. cum vero omnes timerent, dominus Clemens papa, dum apud Viterbium in ecclesia fratrum Predicatorum in festo Pentecostes sollempniter celebraret et predicaret, et ego cum essem tunc prior provincialis fratrum Predicatorum Lombardie, ibidem occasione nostri capituli Generalis presens essem, dixit publice coram nobis: "Ne timeatis, quia scimus quod iste iuvenis a malis hominibus, sicut ovis, ducitur ad mortem. et tali sciencia hoc scimus, qualis post articulos fidei maior non est. quod quidem verbum in admirationem nos adduxit maximam. sed quod illud verbum fuerit spiritu prolatum, patuit per effectum. dum enim dictus Conradinus Apuliam intrasset, fuit a rege Carolo cum toto suo exercitu superatus et omnino contritus, et dictus Conradinus sententia capitali punitus. anno Domini .Mo.CC.LXVIII. Ianuenses armaverunt galeas .XXVII., ut irent in Achon contra Venetos et Pisanos, in quibus Lanfranchus Borborinus fuit constitutus admiratus. Veneti autem habebant galeas .XXIIII. erat autem predictus Borborinus corde pavidus et in rebus bellicis inexpertus, et ideo magna improvidencia fuit talem facere admiratum; ducem enim exercitus oportet esse corde magnanimem, animo providum, corpore et corde robustum. ille igitur, galeis visis Venetorum apud Trapenam, mox fuit corde confractus et viribus resolutus, et ideo super quandam vachetam ascendens, aufugit et exercitum dereliquit. et sic fugato duce, galee fuerunt disperse et capte. et quamvis imposita sibi fuerit prodicio, nos tamen magis credimus in ipso fuisse cordis vilitatem quam aliquam prodicionem. istud autem cum Ianue scitum fuit, sine mora galeas .XXV. armaverunt, in quibus dominum Obertum Aurie admiratum constituerunt. ille igitur, hostes ubicumque perquirens, tandem quandam civitatem Venetorum, que est in [insula] Crete, nomine Terram novam, bellando cepit, et totam ferro, igne et sanguine devastavit, et [homines], quos ibi cepit, Ianuam captivos deduxit. huius archiepiscopi tempore, scilicet anno Domini .Mo.CCLXX., facti sunt capitanei populi Ianue nobiles viri dominus Obertus Spinula et dominus Obertus Aurie, et per annos .XXII. capitaniam et regimen tenuerunt. excepto quod dominus Obertus Aurie contra voluntatem populi Ianue in anno .XV. resignavit, sed loco sui dominus Conradus, eius filius, institutus fuit, qui per annos septem offitium capitanie gessit. post hec autem supradictus dominus Gualterius, Deo amabilis et hominibus graciosus, plenus dierum, virtutum et bonorum operum ac bona senectute confectus, beato fine quievit. cuius fama odorifera remansit in mundo et anima beata regnat in celo. de Bernardo archiepiscopo septimo Bernardus, natione Parmensis, archiepiscopus septimus, cepit anno Domini .Mo.CCLXXVI. et vixit in archiepiscopatu annis decem, et post [eius] mortem vacavit archiepiscopatus annis duobus. hic primo fuit Narbonensis archidiaconus, deinde in marchia Anchonitana fuit marchio constitutus. tandem per dominum Innocentium papam quintum fuit in ecclesia Ianuensi in archiepiscopalem honorem promotus. huius archiepiscopi tempore, scilicet anno Domini .Mo.CCLXXXVIII., Pisani contra Ianuenses armaverunt galeas .LXXII., non credentes quod Ianuenses tot armare possent. transierunt igitur per mare Ianuense, volentes Riperiam devastare, sed tamen non fuerunt ausi ad terram alicubi descendere nec aliquod dampnum inferre. at Ianuenses, cum hoc cognovissent, galeas .LXXXXVI. viriliter armaverunt et ad hostes persequendos et inveniendos tam alacriter quam potenter profecti sunt. cumque galeas Pisanorum super portum invenissent Pisanum, audacter eas invadunt, ita quod galeas .XXXIII. ceperunt, quibusdam earum in mare demersis, quibusdam vero turpiter effugatis. et sic cum multo triumpho ad sua propria redierunt. ab illo tempore Ianuenses Pisanos sic contriverunt et domuerunt, quod usque nunc galeas super portum eorum tenent, que ligna aliqua illuc intrare prohibent. iste archiepiscopus fuit in iure canonico multum peritus et in omnibus operibus suis valde sollicitus et discretus. circa res quoque archiepiscopatus promovendas fuit multum assiduus et intentus. nam apud Ianuam palacium archiepiscopatus multum melioravit, apud Mulazanam palacium magnum et pulcrum construxit, apud Sanctum Romulum palacium nobile per dominum Gualterium inceptum ampliavit et melioravit et multa alia opera utilia fecit. hic a domino Gerardo, Sabinensi episcopo, qui sibi attinebat, ad Romanam curiam fuit vocatus, et dum sperarù etur quod deberet fieri cardinalis et per civitatem Parmensem transiret, sensit se ibi graviter infirmari, ideoque, itinere illo dimisso, Ianuam non sine magno corporis dispendio est reversus, mallens in civitate illa mori, ubi fuerat spiritualis pater effectus, quam in illa ubi fuerat carnaliter generatus. cum igitur Ianuam advenisset, invallescente morbo, per mortem mundi de medio est sublatus et honorabiliter tumulatus. circa hec tempora electi fuerunt successive tres cardinales in summos pontifices, quorum vita brevis extitit et infra dies paucissimos finita fuit. primus fuit Innocencius quintus, de ordine Predicatorum, qui sedit mensibus quinque. iste fuit homo valde famosus et in theologia valde summus, qui eciam rexit Parisiis in theologia annis multis. iste specialem amorem ad civitatem Ianue habuit et pacem inter regem Carolum et civitatem ipsam fecit. alius, Adrianus de comitibus Lavanie, qui sedit mense uno et diebus paucis. iste, licet esset magne sapientie et experientie, tamen propter brevitatem temporis nichil insigne vel notabile facere potuit. gaudentibus autem de sua sublimacione parentibus et amicis, dixit eis: "Quare gaudetis? melius erat vobis habere unum cardinalem vivum, quam papam mortuum". post modicum vero temporis infirmitatem incurrit et in pace quievit. aìlius, Iohannes, nacione Yspanus, qui sedit mensibus octo. cum enim quandam domum edificari faceret, subito, domo cadente, cum ea cecidit et sic vitam finivit. de cuius morte modicum Ecclesie dampnum fuit, quia, licet scientia physicali et naturali multum esset repletus, tamen discrecione et sensu naturali multum erat vacuus. de Opizone patriarcha Anthiocheno. Opizo de Flisco, de comitibus Lavanie, cepit regere ecclesiam Ianuensem anno Domini .Mo.CCLXXXVIII. et rexit eam annis tribus et dimidio. iste fuit nepos domini Innocencij pape .IIIIti. et domini Adriani pape. est autem magni honoris grande preconium quod infra spacium .XXXVI. annorum, vel circa, de domo sua duo supradicti summi pontifices prodierunt. plures etiam cardinales de eadem domo similiter extiterunt. supradictus igitur dominus Innocencius predictum dominum Opizonem patriarcham Anthiochenum fecit, quem patriarchatum multo tempore tenuit et rexit et in maxima dignitate et culmine ibi fuit. tandem, peccatis exigentibus, Anthiochena civitas, tam nobilis et famosa, a Sarracenis fuit capta et omnia bona patriarchatus ocupata atque vastata. et ideo oportuit dictum patriarcham ad partes citra marinas redire. Ecclesia igitur Romana sibi compatiens et ei providere volens, dedit sibi in cura ecclesiam Tranensem. post multos autem annos commisit sibi in cura, tam in temporalibus quam in spiritualibus, ecclesiam Ianuensem. post hec autem commune Ianue ad dominum Nicolaum papam .IIIItum. sollempnes ambaxatores pro quibusdam negocijs communis Ianue destinavit. supradicti autem ambaxatores a summo pontifice humiliter postularunt ut, more solito, eis archiepiscopum concedere dignaretur. summus igitur pontifex, peticioni ipsorum condescendere volens, supradicto patriarche sufficienter et honorabiliter providit, et civitati Ianue archiepiscopum concessit. de frate Iacobo archiepiscopo octavo. Frater Iacobus de Varagine de ordine Predicatorum, archiepiscopus octavus, cepit anno Domini .Mo.CCoLXXXXII. et vivet quantum Deo placebit. iste per dominum Nicolaum papam quartum, qui fuit de ordine fratrum Minorum, archiepiscopus est creatus, qui quidem papa ipsum per suas literas ad suam presentiam vocaverat ut sibi munus consecrationis impenderet et pallium sibi daret. sed cum ille Romam in dominica de Ramis palmarum intrasset, reperit ipsum summum pontificem gravi et periculosa egritudine laborantem, ita quod in Parasceve animam Deo reddidit et, sicut credimus, in celeste palacium introivit. collegium autem venerabile cardinalium infra octavas Pasche, consistorium faciens, ordinavit ut propter honorem communis Ianue archiepiscopus suus debeat in brevi totaliter expediri. propter quod in octava Pasche per venerabilem patrem dominum Latinum, episcopum Ostiensem, fuit consecratus et in ipsa ebdomada palliatus, et sic ad civitatem suam cum gaudio est reversus et a populo reverenter exceptus. hic, dum adhuc esset in ordine suo et postquam in archiepiscopatu, opera plura fecit. nam Legendas Sanctorum in uno volumine compilavit, multa adiciens in eisdem de Ystoria Ecclesiastica, de Ystoria Tripartita et de Ystoria Scolastica et de Cronicis diversorum auctorum. istud opus post prologum sic incipit: "Adventus Domini et cetera". fecit etiam duo volumina Sermonum de omnibus sanctis, quorum festivitates per anni circulum ab Ecclesia celebrantur. unum volumen est multum diffusum, aliud est magis breve et angustum. utrumque volumen sic incipit: "Vestigia eius secutus est pes meus". fecit etiam Sermones de omnibus Evangeliis dominicalibus, que per anni circulum in ecclesia leguntur, de quolibet Evangelio faciens tres sermones ad honorem individue Trinitatis. istud opus post prologum sic incipit: "Preparare in ocursum Dei tui, Israel". fecit etiam Sermones de omnibus Evangelijs, que in singulis feriis in Quadragesima leguntur, scilicet in quarta feria Cinerum usque ad terciam feriam post Pasca, de quolibet Evangelio faciens duos sermones. istud opus sic incipit: "Filia populi mei, induere cilicio et cetera". fecit eciam librum, qui dicitur Marialis, qui totus est de beata Maria compositus et secundum ordinem litterarum alphabeti distinctus. iste liber post prologum incipit: "Abstinencia multiplex". presentem insuper Cronicam compilavit. hic secundo anno sui pontificatus, scilicet anno Domini .Mo.CCLXXXXIII., in ecclesia Sancti Laurentij provinciale concilium celebravit, ubi interfuerunt episcopus Albinganensis, episcopus Bruniacensis, episcopus Naulensis, episcopus Maranensis, episcopus Nebiensis. episcopus autem Bobiensis se excusavit infirmitate et senectute gravatus; suum tamen procuratorem et sindicum destinavit. episcopatus vero Aciensis tunc vacabat. interfuerunt etiam abbates mitrati quam plures, scilicet abbas Sancti Syri, abbas Sancti Stephani, abbas Sancti Fructuosi, abbas de Tyno. abbas de Brosono et abbas de insula Gallinaria se excusaverunt infirmitate et senectute gravati; suos tamen procuratores et sindicos destinaverunt. interfuerunt etiam prepositi et archipresbiteri et ecclesiarum ministri in multitudine copiosa. in ipso autem concilio multa utilia fuerunt statuta et multe constituciones edite, que usque hodie observantur. ceterum, quia inter aliquos dubitacio videbatur oriri si corpus sancti Syri esset in archa marmorea, que est super altare sancti Laurentij collocata, voluimus super hoc scire plenariam veritatem. quocirca, presente concilio et presentibus potestate, capitaneo, abbate populi et multis aliis nobilibus civitatis Ianue, archam illam fecimus aperiri, ubi invenimus archam ligneam inclusam et diligenter firmatam. quam aperientes, ibi invenimus laminam plumbeam et tabulam marmoream et cedulam in piscide quadam repositam. et utrobique erat litteris exaratum quod in illa capsa ossa sancti Syri erant reposita. nos etiam illam capsam super altare sancti Laurentij deduci fecimus et ibi nostris manibus inquirentes, omnia ossa invenimus, que ad composicionem corporis humani requiruntur. insuper, post paucos dies, adveniente eiusdem sancti Syri festivitate, ipsam capsam cum ossibus super magnum pulpitum ecclesie Sancti Laurentij deportari fecimus et ibi epitaphia et ossa populo ostendimus evidenter, que ab omnibus fuerunt cum maxima devocione visa et suppliciter adorata. ordinavimus autem ut caput sancti Syri in secrestia servetur et ibi thecis argenteis includatur. temporibus quoque nostris, scilicet anno Domini .Mo.CCLXXXXIIII., fuit quidam heremita de partibus Abrucij, nomine frater Petrus de Morono, qui per quadraginta annos heremiticam vitam duxit, et erat homo magne abstinentie [et] sanctitatis fame. cum igitur sedes Apostolica per annos duos et amplius iam vacasset, et cardinales concordare non possent, quodam die, dum pro quodam alio magno negocio essent insimul congregati, istius fratris Petri heremite fama venit in medium. tunc unus ex cardinalibus tale verbum dicitur protulisse: "Quare non facimus istum heremitam papam?". statimque in ipsum vota omnia sunt unita, et ipsum unanimiter elegerunt et Celestinum vocaverunt. iste per unam diem, dum Aquilam pergeret in exemplum humilitatis, scilicet postquam fuit summus pontifex creatus, asinum equitavit. deinde de Aquila vadens Neapolim, noluit uti palafredo, sed humili asello. iste papa primo anno sue creacionis duodecim cardinales fecit de plenitudine potestatis. postmodum fecit alium cardinalem, tempore et modo debito non servato, de plenitudine simplicitatis, scilicet archiepiscopum Beneventanum; quem fecit presbiterum cardinalem non in temporibus institutis nec de consilio cardinalium, sed [ad] suggestionem aliquorum. dabat etiam dignitates, prelaturas, odicia et beneficia, in quibus non sequebatur curie consuetudinem, sed pocius quorundam sugestionem et suam rudem simplicitatem. multa quoque alia faciebat in quibus non sequebatur precedencium patrum vestigia nec eorum statuta. et quamvis non ex malicia, sed pocius ex quadam simplicitate ista ageret, tamen in magnum Ecclesie preiudicium redundabant. quocirca ipse, videns suam insufficienciam et inexperientiam, salubri ductus consilio, constitucionem fecit quod, si aliquis papa insufficiens inveniretur, possit papatui libere resignare. quo facto, cum papatum per sex menses vel circa tenuisset, in festo sancte Lucie libere resignavit et habitum heremiticum reassumens, ad suam solitudinem est reversus. post cuius resignacionem, scilicet in vigilia nativitatis Domini, dominus Benedictus de Agnania, vir utique magne sciencie et experiencie, in summum pontificem est electus et Bonifacius .VIIIs. nominatus. qualiter autem isto anno galee .XVIII. et duo ligna quorundam mercatorum de Ianua debellaverunt galeas .XXVIII. et .IIIIor. ligna Venetorum, dictum est supra, in parte .Va., capitulo .IIIo. anno Domini .Mo.CC.LXXXXV., de mense ianuarij, facta est pax generalis et universalis in civitate Ianue inter illos qui dicebantur Mascarati, sive Gibelini, et illos qui dicebantur Rampini, sive Guelfi. inter quos quidem fuerant longo tempore grandes animositates, multe divisiones [et periculose dissentiones]. que quidem dissentiones, divisiones et parcialitates per annos .LV. et amplius duraverunt. sed, faciente gratia Salvatoris, omnes ad pacem et concordiam sunt reducti, ita quod facta est inter eos una societas, una fraternitas, unum corpus. de quo tanta leticia est secuta, quod tota civitas fuit plena iubilo, plena tripudio, plena gaudio immenso. nos quoque in pubblico parlamento, in quo pax fuit iurata, pontificalibus induti, proposuimus verbum Dei et ibidem cum clero nostro
Te Deum
laudamus
cantavimus alta voce, habentes nobiscum .IIIIor. mitratos,
inter episcopos et abbates. sumpto vero prandio, tota milicia nos sequente, pontificalibus induti, super palafredum sindone coopertum per totam civitatem nostram leti et gaudentes equitavimus, Dei benediccionem et nostram omnibus largiendo, et Deo gratias referendo. in signum quoque leticie de tam nobili et inclita pace, commune Ianue nobilem virum dominum Iacobum de Carcano, civem Mediolanensem, tunc potestatem Ianue, militem accinctum fecit et ipsum multis honoribus et muneribus cumulavit. sed quoniam in presenti vita nulla bona sunt pura, quia pura bona sunt in celo, pura mala sunt in inferno, bona vero et mala sunt mixta in hoc mundo, ideo - proh dolor! - cithara nostra cito versa est in luctum et organum nostrum in vocem flencium est mutatum. eodem siquidem anno, de mense decembris, quinta scilicet die post natalem Domini, civibus nostris supradicta pace gaudentibus, pacis emulus, humani generis inimicus, in tantam discordiam et turbationem cives nostros commovit, ut per vicos et plateas manu armata confligerent et diebus multis ad invicem hostiliter dimicarent. ex quo secute sunt neces hominum, vulnerationes multorum, domorum incendia, rerum exspoliacio et rapina. et quoniam furor hostilis frenum non recipit rationis, in tantum processit vesana turbacio, quod quidam, ut turrem Sancti Laurentij habere possent, ausi sunt in ecclesia ipsius Sancti Laurentij ignem apponere et eius tectum totaliter concremare. duravit autem tam periculosa sedicio a quinta die post natalem Domini usque ad diem septimum februarij. tandem creati sunt duo capitanei, scilicet dominus Conradus Spinula et dominus Conradus Aurie, et sic civitas a prelijs conquievit, et capitaneus, qui de foris eligebatur, fuit deinceps intermissus. de stolo autem glorioso et magnifico, quem Ianuenses anno Domini .Mo.CCLXXXXV. contra Venetos armaverunt, dictum est supra, in parte quinta capitulo tercio. sequenti vero anno Veneti stolum galearum armaverunt, et Romaniam. pergentes, quandam terram Ianuensem, nomine Peyram, que erat iuxta Constantinopolim, omnino immunitam, necnon etiam quandam terram dominorum Benedicti et Emanuelis de Zachariis, nomine Fogiam, destruxerunt. anno quoque Domini .Mo.CCLXXXXVII. Veneti armaverunt galeas .LXV., Ianuenses vero galeas .LXXV. veruntamen galeas Venetorum minime invenire potuerunt. et cum galee Ianuensium falso audissent quod galee Venetorum Venecias redivissent, ipsi quoque cum suis galeis Ianuam sunt reversi. quod cum audissent galee Venetorum, que latuerant, in Siciliam sunt profecte et plures naves Ianuensium, que ibi erant, ceperunt et ignibus combusserunt; de quo fuit Ianue turbatio valde magna. eodem anno supradictus dominus Bonifacius papa, propter quosdam graves excessus, fecit contra illos de Columpna, tam clericos quam laycos, quosdam graves processus et duos cardinales de ipsis de Columpna cardinalatibus spoliavit. ipsi vero se in quibusdam civitatibus recluserunt, Ecclesie rebellantes; sed exercitus Ecclesie duas de ipsis civitatibus cepit, ita quod illi in civitate Penestrina, que dicitur esse fortissima, se receperunt.LIBER KALILAE ET DIMNAE

Husrois, Persarum rex, qui dicitur Ansornanus, filius Caidat,
discens quod aput Indos erat quidam liber conscriptus ab intelligentibus
et sapientibus viris, habens parabolas utiles illis qui in solacio
conversantur tam magnis quam parvis, tam dominantibus quam hiis qui sub
dominio sunt,—et ipse est liber Kyliles et Dimnes—et quod erat ille
liber absconsus in secretis imperatoris et factus erat de parabolis
utilibus que in ipso libro conscripta erant, precepit inveniri quendam
sapientem et scientem linguam Indorum. Et adduxerunt ad eum virum
sapientem et omni doctrina plenum, arte medicum, cuius nomen Pericce.
Qui veniens in conspectum imperatoris genu flexo adoravit eum et erigens
se stabat intentus. Dicit ergo ei imperator: "Audivi de sapiencia et
sciencia tua et intellexi de libro qui est apud Indos" et annunciavit
ei, omnia de libro isto et desiderium suum quod de eo haberet et
indicavit ei ut iret ad inquirendum librum illum et precepit ei, dicens:
"Diligentissime studeas ad inveniendum librum ipsum et alios libros quos
non habet imperium nostrum". Et fecit ei dari pecuniam sufficientem et
dixit ei: "Si expendideris hanc pecuniam et fuerit tibi alia pecunia
necessaria, scribe nobis tantummodo, et desiderium nostrum invenies".
Perveniens igitur Pericce aput Indiam et circuiens portas
imperatoris et magnatum et sapientum ibat unoquoque die, eos salutans et
eis notificans peregrinacionem suam et quod ipse venerat pro doctrina
eorum rogabatque eos ad auxilium suum et occultabat sapienciam suam et
quasi discipulus ab eis docebatur causamque sui adventus diligenter
inquirebat in secreto. Et per multa ibidem tempora conversans et
large expendens multos acquisivit amicos de magnatibus et ideotis et de
omni arte et invenit inter eos quendam virum fidelem, sapientem,
intelligencia et omni doctrina plenum; et certus de fidelitate sua et
valde confisus et quia sufficiens erat ad desiderium suum et servicium
complendum, recommendavit se sibi et ministerio suo et incepit cum eo
simul comedere et bibere et expensas large et habundanter facere.

Quadam die dixit amico suo: "Frater, volo tibi pandere meum secretum et
pro qua causa in istis partibus veni; et ne irascaris, si tibi nunquam
manifestavi, sed percipere potuisti, quia sapiens et intelligens homo ex
signis et sermonibus et exemplis cognoscit que intus gerit homo." Audiens hoc Indus dixit ei: "Etsi tam diu non patefecisti mihi secreta
tua pro quibus venisti, tamen ego percepi, licet nihil mihi dixeris, et
in amore tuo fervens pro nimia sciencia, doctrina et intelligencia tua.
Et quia hoc incepisti, ego pandam tibi secreta pro quibus advenisti:
accessisti enim ad partes istas ad rapiendum honoratos thezauros nostros
et ad deferendum eos imperatori tuo. Sed ego videns continenciam
tuam qualiterque secreta tua bene celasti, magis ac magis desideravi
amiciciam tuam. Et neminem vidi constancie tue et intelligencie similem
qui tam bene abscondat secreta sua, maxime in alieno loco et extraneo
imperio et populo ignorante cor tuum, quia vir intelligens cognoscitur
octo virtutum signis: primo mansuetudine et paciencia, secundo
cognoscere bonum esse suum et observare, tercio esse subiectum
imperatoribus et sequi eorum voluntatem, quarto scire et pacienter
conservare secreta amici sui, quinto sapienter conversari in portis
imperatoris et cum bonis verbis et veris blandiciis obviare omnibus
qui sunt circa imperatorem, sexto secreta sua et aliorum occultare,
septimo intendere lingue sue et non loqui vanum verbum, octavo non
respondere in conventu de quibus non est interrogatus. Et has octo
virtutes habenti bona annunciantur et erit absque omni nocumento et
decet talem adiuvari in omnibus suis voluntatibus. Et hec octo virtutes
in te adimplete sunt et oro deum ut auxilietur tibi in causa quam amas
et petis. Sed tamen quod petitur in magno timore me posuit, quia
periculosum est, sed inquiramus dei auxilium". Intelligens hec
Pericce quod omnia que habebat in corde revelata sunt Indo et quod
amicicie sue adversus eum fraudulente non erant et quod amicus eius non
est contra eum indignatus nec malum verbum protulit, sed ut frater
benivole respondit cum paciencia, fiduciam habuit ad suum servicium
percomplendum, et nihil tamen amico respondit. Et adiurans Indus dixit
ad eum: "O amice, multa tibi circumposui ligamina ad rapiendum a te
verbum, sed ex cogitacione tua percepi maiora et de manifestis et de
absconsis; eciam multum mihi placet intelligencia et doctrina quam dedit
tibi deus. Et sapiens quando sapienter dedit secretum suum, ille cui
dicitur recipere debet peticionem eius et assimilabitur homini domum
suam edificanti supra firmissimam petram que est mons inmobilis. + Nihil
enim est in mundo melius pura dilectione, et qui eam habet dignus est ut
eam communicet cum amico suo usque ad mortem et nihil debet ei
occultare. Et prima virtus doctrine est observare secreta; et celantur
quando duobus manifestantur, et si tribus, omnibus patefiunt et nemo
occultare ea potest sicut nubes que est dissoluta. Attamen letor et
gaudeo in amicicia tua et ea que a me secrete petis necessarium est
nemini dicere; nam si alicui manifestata fuerint, maxima mihi est
perdicio, et tunc nec sapiencie nec divicie salvare me poterunt, quoniam
imperator noster ferox, iracundus et crudelis est, affligens homines pro
minima re, quanto magis pro hac". Respondit Pericce philosopho:
"Multum alte laudaverunt sapientes occultantem secreta amici sui,
eciamsi essent dampnosa, dolosa et perniciosa. Ita ego confido et spero
a te adimpleri servicium meum, pandens secretum meum tibi, licet cum
pena et periculo hec a me sustineas. Attamen cognosco quod per me
illesus permaneas. Cave tantummodo a concivibus tuis, quoniam ego recedo
et tu permanes. Et inter nos nullus tercius est nisi deus et me
recedente eris sine timore". Audiens hoc Indus statim tradidit omnia que
ab amico suo petebantur. Recipiens ergo Pericce exemplare presentem
librum et inclitos alios et perficiens tempus sufficiens in periculo et
vigilancia et expendens propter hoc magnum thesaurum et affligens corpus
suum, timore eciam imperatoris perterritus, et desiderium domini sui et
suum sicut voluit percomplevit. Deinde significavit Ansornano imperatori
suo quantum periculum sustinuit et quantum aurum ultra quod sibi dederat
expendidit et quomodo servicium suum perfecerat.

Audiens hoc imperator Ansornanus gavisus est gaudio magno et statim
misit ei aurum quod ipse sibi mutuaverat et scribit celeriter venire
ad eum, ne forte longitudine viarum aliquod sinistrum ei contingat et
ipse separetur a desiderio suo, et egit gracias deo qui monstravit sibi
lucrum librorum Indorum et ei promisit honores et retribuciones maximas
et officium logotheti pro periculo quod sustinuit. Legens autem
Pericce literas Ansornani et unicuique reddens quod sibi fuerat
mutuatum, iter arripuit et applicans Persidi suum adventum imperatori
nunciavit. Et vocans eum imperator benignissime recepit, dicens ei:
"Gaude, serve bone et fidelis, quia dabimus tibi quod promisimus et
amplius pro periculo quod sustinuisti". Et precepit eum quiescere diebus
septem et post septem dies fecit vocari omnes magnates suos et totum
populum suum et Pericce cum eis et precepit aperiri libros quos
adduxerat Pericce et iussit coram omnibus legi. Audientes autem omnes et
mirantes sapienciam et intelligenciam ac doctrinam quam per linguas
animalium irracionabilium et volatilium loquebantur, egerunt gracias deo
qui concessit tantam sapienciam ac doctrinam imperatori et ipsis, et
dederunt laudem imperatori qui providit eis habere talem sensum;
similiter laudaverunt Pericce pro periculis et angustiis quas pro
omnibus sustinuit. Itaque precepit imperator omnia vestiaria sua aperire
et de margaritis et iacinctis et de lapidibus preciosis et de universo
auro et de pannis imperialibus et cum iureiurando precepit eidem
Pericce accipere quantum vellet. Igitur Pericce + adorans et
multum orans gracias egit, dicens: "O gloriosissime imperator, deus in
presenti seculo donavit tibi maximam gloriam quam tibi concedat in
futuro; sed ego servus tuus non curo de diviciis huius seculi; sufficit
mihi honor quem impendis. Sed ut tibi complaceam, unam de vestibus tuis
recipiam, ut in ea glorificer in tota generacione mea". Et propter
honorem domini sui de vestimentis imperialibus unum tantum accepit et
gracias agens dixit: "O imperator, in eternum vive! Recepi dona vestra
dignissima et ego, licet parvus servus, tamen fide magnus affectuose oro
et rogo omnipotentem deum ut in sanitate et prosperitate semper vivere
valeatis. Tantum unam peto peticionem que maxima mihi erit et
gloriosa; exaudiatis, si placet". Dicit ei imperator: "Pete quid vis,
quia acceptabilis est peticio tua usque ad dimidiam partem regni
nostri pro periculis que in servicio nostro sustinuisti". Dicit ergo ei
Pericce: "O imperator, in eternum vive! + Supplico ut precipiatis
Percencencari, filio Pastichimat, qui sapiens et philosophus est, ut
designet me in tabula et scribat omnia que mihi acciderunt et que
sustinui in terra aliena et ponat tabulam designacionis mee inter
tabulas Kililes et Dimnes, ut sim signatus in vita mea et post mortem
meam erit memoria mea in omni generacione, ubicumque legetur liber iste
usque in sempiternum". Hec audiens imperator et omnes magnates qui cum
ipso erant, que dicta fuerant a Pericce, mirati sunt omnes
intelligenciam et altissimam suam prudenciam, quia quesivit
perseverantem gloriam in hoc seculo. Dicit ei imperator: "Peticio tua
adimpleri debet, quia dignus es". Et statim fecit vocari Percencencari.
Quo veniente dicit ei imperator: "Tu cognovisti pacienciam quam erga nos
habuit Pericce et quanta pericula et labores sustinuit in deducendis
libris. Nos tamen voluimus eum remunerare de diviciis secularibus, et
noluit, sed peciit pro merito sui periculi ut designetur et rememoretur
in ea tabula ubi debent designari Kililes et Dimnes. Et ita precipimus
ut in principio huius libri deducas in memoriam omnia facta eius ab
inicio usque ad finem, et laudare eum secundum suam virtutem et eris
particeps laudis eius, et ducas in memoriam maiestatem meam. Hoc facto
faciemus coadunare magistratum et universum populum nostrum, ut legatur
coram omnibus, et cognoscent tunc omnes sapienciam tuam et bonam nostram
voluntatem quam habuimus in Pericce". Audiens hec omnia Pericce
adoravit imperatorem et recessit. Et incepit Percencercari designare
tabulam et scribere omnia que Pericce fecerat in civitate sua, de
disciplina et curiositate et vita sua usque ad illa tempora quibus
missus fuerat ab imperatore ad Indiam et quecumque contigerant ei in
imperatoris servicio, et iuxta virtutem suam laudavit eum sicut illum
qui vilipendit presencia mundana et optavit futura. Et perficiens omnia
significavit imperatori. Imperator autem convocans ante se omnes
magnates et sapientes et totum populum et presente Pericce a
Percencencari lecta sunt omnia que scripta erant. Omnibus audientibus et
hiis omnibus completis valde letatus est imperator et omnes qui cum ipso
erant, et mirati sunt de sapiencia Percencencari qualiter secundum
ordinem laudavit facta Pericce et de hoc multum eum laudaverunt. Post
hoc imperator fecit Percencencari divitem ultra modum. + Pericce autem
adorans imperatorem dixit: "O imperator, dives donator, in eternum vive!
Et me honorando vestrum nomen glorificastis, et quia precepistis ut
nomen meum designaretur in hoc libro, designet vos deus in libro suo. Et
cum gaudio et leticia vivatis in hoc seculo et in futuro quod ipse vobis
prestare dignetur qui semper vivit et regnat per omnia secula seculorum
Amen". Sicque gracias agens Percencencari osculatus est manus eius et
caput et abiit.

Prologus secundus.

Inicium libri Kililes et Dimnes, id est Stephanitis et Ignilatis,
a sapientibus Indie compositi qui insimul scripserunt proprie de
sermonibus et fabulis hominum sapientum et intelligencium et de nugis
eorum et quomodo locuti sunt per ora animalium irracionabilium et
volatilium, ordinantes eundem librum secundum racionem, ut sit
sapientibus intelligencia et doctrina, stultis iocus et risus, iuvenibus
vero et aliis qui hunc librum volunt addiscere et eius scienciam
retinere, utilitas et doctrina; cum ad legittimam etatem pervenerint,
gubernabunt se ipsos et cavebunt sibi ab omnibus nocumentis, et erit eis
thesaurus indeficiens et plus quam auram et argentum eis prodesse
poterit, et semper in ipso gaudebunt sicut qui invenerit thesaurum
magnum quem thesaurizaverunt parentes eius pro eo, ut non indigeat
alieno; nam via et sapiencie radix multis modis est sicut scriptum est
de sapientibus et notis viris. Oportet legentem cognoscere
virtutem libri et seriatim scire pro qua causa compositus est, et non
eum transcurrere sine intelligencia, quia legere et non intelligere est
negligere, ne forte contempnetur et vacua erit eius lectio et sine lucro.

Dicitur enim quod talis homo assimilabitur homini cuidam + invenienti
thesaurum et pre avaricia sua amisit omnia, quia denique de thesauro
invento unoquoque die paulatim capiebat particulam et habebat illud. Una
autem dierum conduxit operarios ad portandum thesaurum totum in domum
suam. Operarii vero fodientes invenerunt thesaurum et inter se
dividentes partem suam ad domum suam portavit quilibet. Et reversus
dominus et non inveniens thesaurum nec operarios, vacuus remansit sicut
ille qui de suo labore non fructum, sed angustiam receperat et periculum.

Decet tamen hunc librum legentes cognoscere sermones et
absconditas interpretaciones, et qui legerit et eius sensum non
cognoverit, erit sicut ille qui habet nuces, et nisi eas fregerit,
fructum percipere non potest et assimilabitur cuidam

qui voluit discere literas et ivit ad amicum suum, deferens ei cartam et
rogavit eum in ipsa carta ut scriberet literas sarracenicas. Et scribens
in ea dedit amico suo. Et ille recipiens cartam recessit et legebat
quottidie sine interpretacione. Et cum sederet cum sapientibus, credendo
aliquid scire de interpretacione ipsius carte, loquendo nihil dicebat.
Dicunt ei: "O amice, cecidisti". At ille respondens dixit: "Cecidit ergo
carta quam domi habeo."

Ita decet legentem legere, ut diligenter intelligat quid legit, ut
intelligens doctrinetur et intellectuosus fiat. Decet enim hominem duo
non transcurrere, sed de ipsis argumentari, videlicet intelligenciam et
futurorum inquisicionem. Et dictum est quod homo duobus indiget in
vita sua scilicet noticia et doctrina, quia hec sensum purificant. Et
sicut oleum lucernam illuminat, ita et doctrina hominem elevat et
noticia salvat; et ille qui cognoscit et non operatur secundum suam
doctrinam, condempnabitur sicut dictum est de quodam homine

quod quadam nocte fur intravit domum suam. Et se excitans dixit intra
semetipsum: "Dimittam illum omnia congregare, et assiliens capiam eum et
faciam eum tristem". Morans autem in lecto obdormivit; fur vero
colligens omnia fugit. Et ille expergefactus a sompno condempnavit se
ipsum et cognovit quod intelligencia sua ad nihilum devenerat pro eo
quod secundum suam noticiam non est operatus.

Intelligencia enim arbor est, opera vero fructus eius. Sic est petens
intelligenciam +, et qui in ea non vivit, in vanum eam petit sicut
quidam homo videns ruinam, in ea perambulans periit: nonne ipse ridendus
est? Immo omnes debent eum ridere, et assimilabitur homini sequenti
voluntatem suam in stulticia et non intendenti ad intelligenciam sicut
infirmus cognoscens nociva et non nocencia cibaria, qui vincitur a
desiderio et avaricia sua et comedit nociva: talis homo vituperari debet
ab omnibus. Similiter et sapiens homo qui cognoscit bonum et malum et
dimittit bonum et facit malum, nonne talis vituperandus est? Sicut alii
duo, unus cecus et alter videns, qui ambo in foveam ceciderunt et
dimersi sunt: nonne vituperandus est magis illuminatus quam cecus? Item qui ducit intelligenciam ad alterius auxilium et non sui,
assimilabitur fonti qui alios adiuvat et non se. Oportet ergo querentem
intelligenciam primo castigare se ipsum et postea alios disciplinare. Et
qui mundum diligit, oportet tria acquirere: intelligenciam et divicias
et discrecionem. Et dictum est quod homo qui querit rem et non cognoscit
utilitatem eius, in vanum laborat et insipiens vocatur. Et qui legerit
hunc librum et laborabit ad discendum eum et non operabitur secundum
intelligenciam, cecus debet vocari. Et decet sapientem non querere
lesionem alterius ad suum iuvamen, nam qui spernit amicum et credit eum
decipere, condempnabitur et pacietur sicut passus est quidam homo.

Dicitur enim quod quidam duo venditores habebant zizanium et quilibet
habebat separatum zizanium, id est frumentum suum, a zizanio alterius.
Et volens unus furari zizanium alterius cooperuit zizanium socii sui cum
sacco suo, ut in nocte cognosceret. Deinde ivit ad alium amicum suum
et dixit ei: "Volo furari zizanium socii mei: esto mecum, et erit
nostrum". Veniens in sero socius eius et inveniens proprium zizanium
coopertum sacco socii sui dixit intra se: "Quanta bona contulit mihi
socius meus! Cooperuit zizanium meum et suum reliquit discoopertum;
oportet igitur ut zizanium suum suo proprio panno cooperiatur". Et
auferens pannum a suo proprio zizanio cooperuit socii sui zizanium.
Veniens autem socius cum amico suo in nocte et ingrediens ad horreum
cepit palpare in obscuro, quousque pervenit ad zizanium, et visum est ei
quod invenerat sicut fecerat. Accipiens ipse medietatem, aliam
medietatem amico suo dedit. Mane autem facto ingressus est cum socio suo
et videns quod proprium zizanium furatus fuisset, in maximam angustiam
cecidit et credendo lucrari amisit propria et cognovit quia illud quod
amico suo dedit non poterat recuperare nec eciam volebat patefieri, ne
deterius ei contingeret.

Ideo oportet hominem querentem rem ut ipsius finem cognoscat, et si
quesierit rem fine carentem, multum laborabit et suum sensum fatigabit.
Nemo potest ditari sine multo periculo, nec debet aliquis desperare de
rebus que fieri possunt, et ante omnia oportet ipsum cogitare sempiterna
et non temporalia.

Item dictum est quod duo sunt que hominem decorant scilicet
divicie et doctrina; sicut lucerna illuminat domum, ita et ista duo
decorant hominem. Dictum est quod multi ad divicias ex inproviso
promoventur.

Et dictum est de quodam paupere carente eciam tegmine corporis sui qui
ivit ad amicos suos et quesivit ab eis indumentum; et nemo fuit qui sibi
daret. Et reversus in sero ad domum suam nudus iacens obdormivit. +
Nocte autem facta intravit fur in domum et nihil inveniens nisi parum
frumenti in sportario dixit intra se: "Non egrediar vacuus: ad minus
auferam frumentum". Et exuens se camisia implevit eam frumento. Et
expergefactus dominus vidit eum et assiliens cepit eum et male verberans
abstulit sibi camisiam et indutus est eam et frumentum reposuit in
sportario, et fuit ei camisia thesaurus.

Ita hominem non decet confidere de rebus cunctis nec rem
incomprehensibilem querere, nec debet quis sperare in hac fabula et
dimittere periculum, quia et querens invenit. Et licet videas quendam
invenire aliquid sine inquisicione, non sequaris ipsum, quia multi multa
bona per inquisicionem invenerunt. Item oportet requirere res et
experiri earum discrecionem et videre iuvancia et nocencia fugere et
similiter sequi iuvancia et effugere mala et sequi bona, ne forte
paciatur malum sicut alius passus est et ne contingat ei sicut columbe
que vidit pullos suos ante se occidi nec recessit ab illo loco et tantum
mansit ibi quod occisa est. Debet homo sibi terminum constituere et non
preterire eum, ut cognoscat quod omnis homo laborat, et quicumque pro
futuris laborat, vivet in eternum; et qui pro temporalibus,
condempnabitur; et quicumque pro utrisque laborat, et dominabitur et
vivet. Et dictum est quod quilibet secularis tria debet habere
in se: fidem servare, victum et necessaria iuste querere et recte cum
hominibus conversari. Item dictum est quod quicumque est piger et
negligens, credens verbis instabilibus nec sensu suo receptis,
assimilabitur homini credenti verbis alterius aut homini sequenti
voluntatem suam et maxime in rebus dubiis, et decet eum non cito
recipere verbum, licet sit hominis veracis, nec suis voluntatibus
assentire nec negligere veram intelligenciam nec curare et perscrutari
impossibilia nec aliquid inpremeditate loqui in omni re: et alias
assimilabitur homini a via divertenti qui periit, et eciam homini cuius
oculum festuca intravit, et cum ad expellendum festucam oculum suum
fricaret, eundem exorbitavit. Decet ergo intelligentem hominem
cognoscere retribucionem veram. Et qui differt amico suo que odit,
dampnat animam suam. Et hunc librum legentes non oportet transcurrere
racione sui commodi, nam meditantes hunc librum intelligencia
iuvabuntur. Et nos Persas videntes huius libri interpretaciones a
lingua Indorum in linguam Persarum (et reminiscentes Pericce et qui sua
non scribentes, nos ea reminiscamur), interpretavimus ea a lingua
Persarum in linguam arabicam et posuimus ea in principio libri, ut
legentes ea intelligenciores fiant.

Prologus tercius.

Dixit Pericce, primus medicus Persarum,—et idem fuit qui tradidit
interpretacionem huius libri a lingua Indorum in linguam Persarum—quod
pater meus erat de magnis nacionibus et potentibus et per dei graciam
diligebar et honorabar a parentibus meis super omnes fratres meos, et
tradiderunt me magistris ad addiscendum artem medicine quam per septem
annos discens percepi. Quando omnem ipsius artis doctrinam didiceram,
dixi intra memetipsum: "Homines huius mundi quatuor prosequuntur que
oportet me discere et melius eligere, et sunt ista: divicie, delicie,
potestas et meritum ultimum; quod (est) meritum per medicinalem artem
extimatur, ad quam ego deveni, quia ars ista laudabilior et honoracior
est apud sapientes pre omnibus artibus. Et inveni in medicinalibus
libris quod dignus est laude ille qui hanc artem petit propter meritum
ultimi diei. Propter quod elegi hanc artem pre omnibus artibus, non pro
merito temporali, sed pro sempiternali, ne forte sim sicut quidam
negociator qui dedit iacinctum de quo dives esse poterat et accepit pro
eo cambium nullius valoris. Et eciam inveni quod quicumque petit per
hanc artem mercedem sempiternam, non debet remunerari de temporali, sed
sit sicut agricola qui purgat messem suam non pro herba, sed pro fructu.
Et incepi a medicina egrorum propter meritum sempiternum; quorum curavi
quosdam propriis manibus et quosdam pecuniam meam dando ipsis ad
competenciam medicamentis receptis, non querens inde laudem et meritum a
consimilibus meis nec a gloriosis et potentibus, sed ut fierem bonus in
operibus et dictis. Et anima mea desiderans temporalia, contendens
cum ea vici eam, dicens improperando: "O anima, ignoras te iuvancia et
nociva tibi? Non fugis ea de quibus non gaudent possidentes, propter
amorem quorum recipiunt periculum et maximam angustiam in eorum
amissione, et denique ipsis est pena perpetua? Non pudet te esse
participem cum stultis et insipientibus in huius perituri seculi
dilectione? Nam si aliquis aliquid habet, non est suum nec cum eo manet;
unde stulti sunt qui ea persequuntur et diligunt. O anima, fuge
temporalia et pete eternalia! Sufficiant tibi victui necessaria et
impera bonis operibus ubicumque poteris; et non fatigeris circa
temporalia, et non reminiscaris molliciem cordis tui et que corpori
accidunt, sed recordare quod corpus constat ex quatuor elementis, ex
hiis quibus vita sustinetur et vita dissolvitur, sicut statu(r)a multas
habens iuncturas quas metallum consolidat, et eo liquefacto statu(r)a
dissolvitur. O anima, ne decipiaris in societate amicorum, ne fias
periculosa in societate et eorum conversacione, nam parum letificant et
multum contristantur et ad ultimum est separacio, et eris sicut vas
cristallinum per quod cognoscitur qualitas ferculorum, et quando
frangitur, igni comburitur. O anima, ne labores ad congregandum pecuniam
pro suavitate consanguineorum! Quod si feceris, assimilaberis turi qui
aliis redolet, semetipsum comburit in igne. O anima, ne decipiant te
divicie ac glorie que sublevant hominem; quorum dedecus non cognoscitur
nisi cum ab iis fuerint separati et sicut capilli qui, quousque sunt in
capite, honorantur, et cum separantur, abhominabiles fiunt. O anima,
cura de medicina infirmorum et ne dicas quod multi expendii est
pluresque iuvamen ipsius ignorant, sed assimila te homini animam
alterius eripienti a periculo et redimenti eam ad vitam, quoniam
invenit meritum sempiternum. Et si quis tantam virtutem se adipisci
putat pro eo quod uni benefecerit, quanto magis ille qui medetur
innumerabilibus hominibus in periculis et in angustia languorum
permanentibus et desiderantibus separari ab huius mundi deliciis et ab
uxoribus et filiis suis, et in gloriam eorum reversus et in bonam
voluntatem. Isti expectant et sperant habere maximum meritum pro bonis
operibus suis. O anima, ne inpliceris nimium temporalibus et elongeris a
sempiternis, et ne preponas parvum magno nec impenses multum parvo precio

sicut quidam negociator qui habuit horreum plenum prunis et dixit intra
se: "Si vendidero eas ad pensam, maximum subeo periculum". Sed vendidit
sine pensa parvo precio et stultus apparuit.

Tali modo improperans anime mee, non potuit a me fugere, sed meis
dictis se subiugavit et a temporalibus se alienavit. Incepi ergo
curare infirmos, petens meritum eternum. Pro hiis omnibus non sum
separatus a mundana gloria et imperiali gracia et honore, et hoc
antequam irem ad Indiam et post hoc: inveni plus quam sperabam et quibus
non eram dignus, nam ego discens artem medicinalem et eam investigans
non inveni medicum qui sic posset infirmum curare et sic ei plenam
sanitatem dare, ut vel semel eum languor non occuparet vel alios, nec
valens comprehendere integram infirmorum sanitatem, medicinalem artem
multum sprevi. Et inveniens quod studium rerum eternarum liberaret
hominem ab omni languore, magis et magis temperanciam quesivi, et eam
amplexans scandalizatus sum in diversarum gencium credulitalibus, nam in
medicina non inveni memoriam credulitatis cum qua instrui deberem; nam
credulitates multe sunt; quarum quidam tenent ab avis et a parentibus
eorum, quidam vi et quidam pro gloria mundana, et verum esse credunt
quod a se creditur, et quod ab alieno, vanum et mendacium. Quare
dubitant pro plasmatore et plasmate et pro inicio et fine et quibusdam
rebus dubiis et fortibus, et unusquisque eorum reprehendens, vituperans
et inimicans aliis. Videns hec omnia volui disputare cum discrecioribus,
ut discam veritatem. Recessi a mendacio et secutus sum veritatem, ut eam
teneam sine scandalo et ut non credam quod ignoro, sed sequar quod
sencio. Et hoc faciens et querens et eos interrogans inveni unumquemque
credulitatem suam affirmantem et unum ab alio discordantem. Et ob hoc
cognovi quod unusquisque suam sequitur voluntatem et quod omnes
loquebantur sine iusticia, et neminem inveni loquentem verax verbum et
ab intelligentibus receptum. Hoc videns quosdam ex eis nolui
sequi et ego ab eis me elongavi, ne forte sim sicut ille deceptus. Nam
dictum est quod

quidam fur ascendit domum cuiusdam cum sociis suis, ut furaretur.
Senciens autem eos dominus domus qui cum uxore sua dormiebat, excitavit
mulierem, dicens: "Ut puto, fures ascenderunt in domum nostram, et ecce
dormio. Tu autem voce magna excita me et dic: "O vir, indica mihi unde
tantas congregasti divicias et thesauros". Et me tibi minime respondente
magis ac magis clama". Muliere hoc dicente et faciente audiverunt fures
et solliciti intendebant. Et dixit vir uxori sue: "Deus concessit nobis
has divicias et oportet te comedere et bibere et letari et non
interrogare de rebus quas tibi patefacere non possum, ne forte aliquis
audiat et fiat nobis scandalum maximum". Et illa magis instante dicit
vir: "Quia me cogis, dicam tibi; sed cave ne forte aliquis audiat hec,
fratres et cognati tui, et amittamus lucrum nostrum, quia hec omnia de
furto coaadunavi". Dicit ei mulier: "Quomodo hec omnia furto
congregasti, cum omnes te fidelem teneant et nemo in te scandalizetur?"
Respondit vir: "Didici quoddam carmen de furto; per istud nemo me
cognoscit nec in me scandalizatur". Dicit mulier: "Quod carmen est
istud?" Respondit vir: "Egrediebar nocte lucente luna et socii mei mecum
et ascendebamus porticum, deinde domum ingrediebamur et ego dicebam hoc
carmen ante hostium tribus vicibus, videlicet "Selem Selem Selem" et
apprehendebam me radio lune et descendebam in domum, et nemo me videre
poterat. Et iterum dicebam carmen, et omnia de domo veniebant ante me et
quidquid de eis volebam capiebam. Et iterum apprehendebam radios et
sepcies dicebam carmen ipsum, et statim egrediebar". Audientes hoc fures
gavisi sunt gaudio magno, dicentes: "Didicimus in hac domo causam
utiliorem nobis omnibus rebus que sunt in ista domo, et ubicumque
ierimus, erimus sine timore". Et putantes dominum domus dormire cum
uxore sua et credentes ipsius dictis, magister latronum venit ad hostium
unde ingrediebatur luna dixitque sepcies "Selem Selem Selem" et
amplexans radios, ut descenderet, cecidit capite premisso in terram. Et
dominus domus assiliens cum baculo in manu ipsum acriter verberavit,
dicens ei: "Quis es tu?" Dicit ei fur: "Ego sum miser deceptus qui
credidi verbo tuo quod non fuit verum".

Hic est fructus eorum que dicta sunt. Et cavens mihi a scandalis,
ne fiat mihi perdicio, reversus in me inquisivi pro credulitatibus
quomodo ex ipsis veritatem teneam, et non inveni respondentem mihi
inquirenti et confirmantem sensum meum in eis disposuique sequi parentes
meos in eo quod ipsi venerabantur ante me. Et iterum conversus ad me
monui animam meam, dicens: "O anima, nonne quis est propheta effectus in
hac inquisicione, quia invenimus magos parentes suos imitantes et vidi
parentes inordinate comedentes". + Propter quod non potui permanere in
credulitate eorum. Et iterum conversus et petens pro credulitalibus et
pro eisdem interrogans appropinquavi mortem et exitum seculi, et factum
est seculum sicut umbra. Sed bonum opus operabar, imperans in hiis bonis
operibus, ne forte conversacio mea in hiis adversabitur mihi in bonis
operibus et obstupebit me mors et paciar quod passus fuit quidam homo,
quoniam dictum est quod

quidam homo concupivit coniugatam. Que fodiens iuxta puteum ingressum et
egressum adultero ostendit et recondens aperitorium porte iuxta puteum
ostendit amasio illud et instruxit eum posse fugere, si timeret. Quodam
vero die cum esset adulter cum muliere, venit maritus eius ante ianuam.
Dicit mulier adultero: "Curre ad puteum et invenies exitum". Tunc
pergens ille et puteum altum videns timuit et reversus ad mulierem
dixit: "Non inveni egressum". At illa respondit: "O insipiens, an
ignoras quod in ipso puteo est egressus tuus?" Et ille dixit: "Amor tuus
fecit me oblivisci viam". Dicit illa: "Miser, salva te ipsum et non
respondeas ut insipiens". Dicit ei adulter: "Quo ergo ibo? Nam per te
deceptus sum, amica mea". Et illo misero stupefacto permanente ingressus
est dominus domus, cepit eum et vinctis ad tergum manibus turpiter
fustigavit tradiditque eum principi.

Hec omnia cum timore cogitans, reversus in me ipsum elegi bonum opus
facere quod omnes credulitates testantur. Et volui fugere timorem
et neminem verberare + nec indignari nec vituperare nec dolum cuidam
committere, et fugi concupiscenciam mulierum et adeptus sum castitatem
et custodivi linguam meam a mendacio et ab omni opere malo et nocivo et
dilexi bonus esse omnibus + et me a malis elongavi et bonis
appropinquavi. Et cognovi quod nec amicus est nec socius sicut bonitas,
nam deo volente leviter requiritur et gloriosa est plus quam parentes et
amici, quia largiendo eam non diminuitur, sed magis augmentatur, non
inflatur, non inveterascit, sed magis ac magis adornatur et sine timore
manet, non condempnatur a potestate, non timet ignem nec feras nec
latrones nec aliquid de contingentibus. Et inveni fugientem bonum opus
et perseverantem in deliciis huius mundi pro parva dulcedine; quem decet
similari cuidam homini qui multam pecuniam amiserat et sic socius fuit
illius qui uno die devenit in derisionem, quia dictum est quod

quidam negociator conduxit quendam uno die centum solidis pro
perforandis margaritis. Et veniens cum eo ad domum vidit multa vasa
fictilia in domo ipsius. Dicit ei conductor: "Scis ista frangere?"
Respondit: "Utique bene". Dicit ei conductor: "Incipe frangere". Ille
autem incepit et fregit magno gaudio et sero facto quesivit locator
mercedem suam. Dicit ei conductor: "Tu nihil fecisti. Quid petis?" Et
ille: "Feci quod iussisti". Et invitus quidem dedit ei mercedem et ita
perdidit omnia sua vasa et margarite illius remanserunt inperforate.

Et ego discens instabiles huius seculi dulcedines elegi
abstinenciam, ne peream, quia vie resurrectionis recte sunt. Sicut
parentes dirigunt filiis viam, ita abstinencia dirigit viam amicis suis.
Et vidi eam cooperientem hominem ab omnibus malis tanquam turris
fortissima, et porta eius erit aperta, semper habundans in deliciis
paradisi. Et vidi abstinentem in quiete sua gaudentem, gloriam bene
agentem, bene sufficientem, securum, humilem et fugientem omnia mundana
et alciorem omni tristicia et lesione. Et propter hoc invidiam fugi,
dilectioni divine adhesi et vilipendens labencia factus sum integer in
intelligencia et cognoscens futura factus sum intrepidus. + Et
abstinencium viam discens plus eam expectavi; tamen volens unus esse ex
ipsis iterum expavi non me sufferre posse pro precedentibus meis
consuetudinibus et magis ledar, et timens ne forte mundum relinquens et
abstinentes persequar, et sic bonum opus omittam pro quo bona eterna
sperabam et ero

sicut canis deferens peciam carnis in ore. Qui perveniens ad quendam
fluvium, et cum transiret per pontem, vidit in aqua umbram eiusdem
carnis. Et assiliens, ut eam caperet, aperuit os suum et amisit peciam
carnis quam portabat. Et quod voluit capere, habere non potuit, et sic
remansit vacuus.

Et ego timens propter hoc abstinenciam, ne desperem, minime
valens eam sufferre +, et discernens inter abstinentem et mundum
diligentem et omnia que eis accidunt, vidi omnia equalia, eo quod in
mundo non est dulcedo nisi prenuncians tristiciam et nocumentum; nam
seculum istud est sicut aqua salsa de qua quis quanto plus bibit, tanto
magis sitit. Eciam est sicut os habens odorem carnis; quod per saporem
canis querens, vulneravit se; et quanto plus cruentavit ipsum os carnes
comedendo, tanto magis vulneratur et cruentatur. Et est eciam sicut
milvus qui capit parvam particulam carnis, aliis canibus circumdatus et
ab eis persecutus et coactus proicit carnem et nullum inde habet lucrum
nisi periculum et angustiam. Et est sicut vas plenum mellis, desubtus
habens venenum, et comedentes de eo prius dulcia senciunt et postea
pereunt. Et est sicut pauper qui sompniat se esse divitem et in eo
gaudet, et excitatus a sompno amittit gaudium. Et est sicut coruscacio
que apparet in nocte et viatori viam illuminat, et ea recedente viator
in obscuritate remanet. Et est sicut vermis serici qui ex se ipso filat,
et quanto plus filat, tanto magis evacuatur.—Et hiis omnibus exemplis
doctus abstinenciam elegi et dixi: "Volo a seculo elongari". Et
subtiliter videns puteos qui in ipso sunt et qualiter in eo oportet
esse, cognovi altissimam profunditatem sue perdicionis + et factus sum
sicut index insipiens qui absolvit appellantem et postea condempnavit.
Et iterum discens periculum abstinencie et temporalem ipsius
indigenciam et delicias que sunt cum ea et sempiternum ipsius levamen,
elegi eam. Et aspiciens anime mee aviditatem quam habet in hoc secnlo
dixi: "O quam amaritudinem et acritudinem habet seculi dulcedo! Nam pro
eo traderis in penam eternam". Et iterum dixi: "Quales delicie sunt et
quales suavitates que in tam brevi tempore transeunt et quis non eligit
brevem amaritudinem pro eterna dulcedine! Et si convenero cum aliquo per
centum annos et in miseria et tristicia vivam et devote et plene
adimpleam servicium suum, nonne graciosus recedam ab eo? Et ita multum
lucratur qui parvum vivit in hoc seculo in angustia, quia credit postea
in eterna esse requie. O anima, an seculum istud non est plenum maximis
periculis, doloribus et angustiis? Et vita hominis diu viventis et eius
conversacio est tristicia et anxietas atque pena ab inicio usque ad
finem, quia inicium hominis, sicut traditum a medicis et sapientibus
est, est sperma, id est semen, quod in vulvam mulieris cadens et in
sauguinem ipsius mixtum et pinguescens componitur per membra, et est in
obscuro et angusto loco, nec comedens nec bibens. Cum autem pervenerit
ad tempus sue maturitatis, magna vi(a) egreditur. Et cum egreditur,
patitur infancie periculum, scilicet famis, sitis et frigoris et ad
ultimum ablati lactis tristiciam, ad hoc eciam doctrine disciplinam que
datur cum multis laboribus et angustia. Patitur eciam multas
infirmitates; cum ad legitimam etatem pervenerit, laborat quod sit in
diviciis, pro coniugio et filiis et pro avaricia, periculo et rebus
angustiosis. Et in hiis omnibus conversans habet secum quatuor inimicos,
scilicet sanguinem, flegmam, coleram et melancoliam. Timet mortiferas
pociones et feras selvestres, scilicet leones et leopardos et alias
feras, timet reptilia et venenosa et maximum frigus et estum, pluvias et
aerem et alias varias huius mundi penas. Si vero contigerit ut multis
annis vivat et in decrepitam pervenerit etatem, non timet, licet deberet
timere, vicinam mortem et huius seculi separacionem filiorum et
consanguineorum, fratrum et amicorum omnium in quibus sperabat, postea
penarum memoriam. Et qui non timet et deliciis affluentibus huic seculo
studet servire, insipiens vocatur et stultus, nam adhuc etsi sit
imperator et adeo fortissimus et alcior omnibus nocumentis et angustiis
et habeat omnes virtutes, hunc tamen seculum consumit et omnibus modis
est ei retrogradum. Et sic omnia considerans vidi hominem omnium
creaturarum honoratissimum et proficientem in maliciis suis et non
cogitantem de salute sua ob dulcedinem quinque sensuum. Obstupefactus
sum et dixi: Similis est hic homo cuidam

qui pre magno timore unicornis fugiebat. Et incidit in quendam lacum
habentem arborem magnam factam in ripa, in qua se appendit, duos ramos
ipsius tenens, et pedes posuit in alio ramo, sperans in eo firmari.
Erantque ibi quatuor serpentes circa lacum, producentes capita in altum
nec quiescebant lacum circuire. Respiciens ad fundum laci vidit draconem
habentem os apertum. Et iterum vidit duos mures, unum album et alterum
nigrum, comedentes radices arboris super quam stabat. Et de hiis
stupefactus querebat qualiter de tantis malis liberari posset. Et
aspiciens sursum vidit mel defluens a summitate arboris. Et de eodem
melle gustans et dulcedine eius dulcoratus oblitus est salutis sue et
non est recordatus unicornis nec quatuor serpentum qui erant circa lacum
nec duorum murium comedencium radices arboris et quod, postquam
comederint eas, cadet arbor et ipse cadet in gutture draconis, sed
perseverans in mellis dulcedine perditus fuit.

Ergo unicornis assimilatur dyabolo +, lacus seculo omni malicia et
malignitate pleno et dura conversacione et perdicione, et quatuor
serpentes quatuor conplexionibus hominem continentibus, nam cum una
earum contra aliam movetur, est sicut serpens mordens et suo veneno
interficiens hominem, et arbor humane vite, duo mures, albus et niger,
diei et nocti qui consumunt hominis vitam, draco vero morti quam
preterire nemo potest, et mel parve dulcedini huius seculi qua
dulcoratur sensus hominis et separat eum a salute sua.

Hec omnia discens bonum agere mihi placuit et multum laboravi in bono
opere, ut per illud inveniam viam rectam salutis mee. Et me in hiis
confirmans reversus sum ab India in terram meam, scriptis a me libris
ad sufficienciam, ex quibus liber iste qui dicitur Kililes et Dimnes,
id est Stephanitis et Ignilatis.



Dicit Salomon, imperator Indorum, ad primum philosophorum suorum 
Limpidum: "Dic mihi parabolam quid separat duos amicos et facit eos
inimicos". Respondit Limpidus: "Cum mendax et dolosus inter duos 
fratres vel amicos miscetur, separat eorum amiciciam, sicut dicitur in
parabolis.

Erat enim in quadam terra multum dives negociator et habebat
multos filios qui crescentes inceperunt destruere substanciam patris. Et
admonens eos dixit pater: "O filii, secularis homo tria debet querere
nec postea apprehendere nisi per quatuor. Triaque sunt hec doctrine:
habundancia bonorum, honor humanus, opus bonum quod conducit ad lucrum
futurorum. Quatuor vero quibus hec tria homo lucratur sunt hec: aurum
bonis personis acquisitum, et augmentatum bene, et optime in vita sua
expensum, et de eo benefacere fratribus suis et consanguineis et amicis
unde in futuro iuvabitur. Et quicumque ista quatuor prevaricaverit, non
perveniet ad desiderium suum, nam qui non habet, nec sibi nec aliis
auxiliari poterit; et qui habet et indiscrete illud expendit, procul
dubio pecunia sua cito deficiet; et qui expendit et non acquirit suum
precium, deficit, eciamsi paulatim expendit, sicut est lumen cerei.
Dicitur enim quod qui non expendit in bonis personis et racionabilibus
vocatur pauper, substancia carens, et forsitan pecuniam amittit et nihil
inde habebit, sicut est aqua in canali: nisi egrediatur iuxta
quantitatem qua ingreditur, undique discurrit et sic rumpitur canale et
aqua amittitur". Audientes filii patris admonicionem fecerunt secundum
consilium patris.

Et pergens filius primus per viam, volens ire ad civitatem Sane,
habens currum quem boves trahebant, quorum nomen unius Simpep. Et cum
pertransiret per locum stagnosum, cecidit Simpep, et laborans homo cum
sociis suis erigere eum non potuit et quendam suum hominem ibi
relinquens precepit ei ut vigilaret ibi, quousque bos suus ad vires suas
rediret, et postea ad eum iret. Qui alio die dimisit bovem et venit ad
dominum suum dicens: "Bos mortuus est". Bos autem erigens se et
ambulans invenit pratum herbosum et aquosum et ibi pascens per multa
tempora pinguis effectus est et assiliens et cum cornibus terram
fodiens alta voce mugitum suum dabat. Audiens autem leo eius
mugitum qui eciam eidem loco dominabatur, cum quo eciam erant alie fere:
lupi, licopantheres, vulpes et alii leones et multe alie fere. Et erat
iste leo superbus et elatus, non intendens alicuius consiliis; qui eciam
nunquam bovem viderat nec ipsius mugitum audierat. Timore et terrore
perterritus est, et quoniam nolebat ut aliquis suam maliciam sciret,
suum timorem occultabat et manebat in uno loco cogitans. Omnes autem de
curia mirabantur de statu eius. Et inter illas feras erant duo
licopantheres, nomen uni Kililes et alii Dimnes, et erant ambo dolosi et
fraudulenti; Kililes tamen erat humilis et Dimnes erat superbus et
arrogans et non sufficiebat sibi vita sua, et erant isti incogniti
leoni. Ait Dimnes ad Kililam: "Amice, mirum est quod contingit leoni,
quoniam videmus eum stantem et cogitantem, quod non solebat facere".
Respondit ei Kililes: "Quid ad te interrogare de rebus imperialibus?
Non est tuum scire nisi de necessariis rebus ad nos pertinentibus nosque
manemus in ianuis imperialibus et de sua gracia accipimus cottidianum
victum nostrum; hinc viventes non sumus de magnatibus et imperii
rectoribus atque consiliariis imperatoris. Quiesce a talibus, quia qui
incipit operari vel dicere rem ad se non pertinentem, pacietur quod
passus est simeus. Dictum est enim quod

quidam simeus, dum videret magistrum suum cum bipenne ligna scindere et
in fissuris ligni cuneos inmittentem sedentemque super lignum tanquam
super equum, recedente magistro a ligno et eunte ad opus suum assiliit
simeus super lignum et equitans super eum, volens imitari magistrum,
inmisit testiculos suos in fissuram ligni, et educente unum de cuneis
fissura astrinxit testiculos eius et pre dolore attenuatus est spiritus
eius. Et ecce rediit magister et afflixit eum multis verberibus.

Ait Dimnes: "Audivi parabolam tuam et intellexi quod dixisti, sed
tamen cognosce quia appropinquantes imperatori non pro lucro tantum
venire appropinquant, sed pro gloria et honore, ut letificentur amici et
inimici tristentur, quia victuum necessaria miseris et insufficientibus
et male voluntatis hominibus conveniunt, nam qui ventris sufficienciam
querit, de nihilo gaudet, sicut enim est canis esuriens qui invento
osse multum gaudet. Et sapientibus hominibus parva nec displicent nec
sufficiunt et eligunt altitudinem et gloriam sicut leo qui venans
leporem et videns pullum indomitum dimisit leporem et venatus est
pullum. An ignoras quod canis multociens movet caudam, ut aliquid sibi
detur, et altus et superbus elephas multis blandiciis cibaria sua
comedit? Et qui vivit in gloria et in altitudine et bona sua voluntate,
longevus est super terram tam sibi quam circumstantibus suis; et qui
vivit in egestate, miser est omnibus horis tam ipse et qui cum eo sunt,
et vita eius brevis, licet longa sit. Sed qui servit ventri, demorari
debet inter feras". Respondit ei Kililes: "Intellexi que dixisti; sed
pro te ipso intercede et cognosce te ipsum, quia unicuique sufficit
mensura sua, et si de ea sufficiens extiterit, sapiens et placidus erit
fortune sue; nos autem non sumus in ordine tante auctoritatis, ut vita
nostra nobis sufficiat". Dicit ei Dimnes: "Dignitates multe sunt et
adverse, quia homo bonus et dapsilis exaltatur secundum voluntatem
suam a parvis in magna, et homo malivolus et arrogans a magnis
revertitur ad parva, nam durum est ab humilibus ascendere ad gloriam
sicut est leve descendere a gloria, sicut petra que graviter sursum
ponitur, deorsum autem leviter emittitur. Oportet ergo pro posse querere
superiora et non manere in isto statu, sed inquantum possumus ad maiora
ascendere debemus. Et ego volo invenire occasionem qualiter possim
adherere leoni et cum eo loqui, nam video eum nimis tristem et
cogitantem una cum militibus suis; credo enim eum ab ista tristicia
liberare et ut forte adipiscar ab eo aliquem honorem". Kililes ait:
"Quomodo manifestum est tibi quod leo sit in cogitacione?" Et Dimnes
respondit: "Cognosco motum ipsius, quia vir intelligens potest
cognoscere cogitacionem propinqui, investigans vultum eius et
cogitaciones ipsius". Et Kililes dixit: "Quomodo potest aliquis graciam
invenire apud leonem qui non servivit imperatoribus nec habuit doctrinam
nec loquelam nec familiaritatem eorum?" Et Dimnes respondit: "Vir
sapiens scit bene se continere in locis ubi patitur indigenciam; et qui
talis non est, in propria sua arte decipitur". Kililes ait: "Benivolus
qui contempnitur a maioribus et recipit consilium a suis proximioribus
assimilatur viti non amplectenti alciores arbores sarmentis suis, sed
propinquiores. Quomodo ergo appropinquabis leoni sic manenti?" Dicit
Dimnes: "Scio quid dicis et verum est; sed cognosco proximiores nostros
non fuisse tales ab inicio, et ascenderunt postea. Volo ergo ascendere
et cum eis incipere, quia dicitur quod omnis intendens ad imperialem
portam, abiciens superbiam, ferocitatem domans et lesuras sustinens et
omnibus se humilians facile poterit imperatori appropinquare". Ait
Kililes: "Pone quod imperatori appropinquasti: quomodo poteris invenire
graciam aput eum?" Et dixit Dimnes: "Cum appropinquabo sibi et cognoscam
motum usuum suorum et mentis et ipse voluerit facere quedam se iuvancia,
astabo sibi, serviam in opere suo et instruam eum, ut magis ac magis
delectetur in bono opere. Et si voluerit aliquod indecens facere,
revelabo ipsius rei nocumentum et iuvamen quod postea inde venire
poterit. Leo agnoscet et discernet me ab aliis, et hoc studiose
operabor, quia vir intelligens potest verum evacuare et mendacium
firmare sicut peritissimus pictor qui mutat et alienat veritatem,
figurans introitum et exitum in pavimento". Et Kililes ait: "Si hoc vis
facere, oportet te observare propinquum imperatori, quoniam scriptum est
quod nullus sapientum debet audire hec tria nec leviter hiis tribus
salvatur, quia dictum est de appropinquacione imperatorum, de recipiende
pocionis temptacione et de credendis secretis mulierum quia imperator
similis est monti rupibus circumsepto et undique duro vestigiis hominum
+ et pleno feris et leonibus: cuius montis ascensus durus est, mansio
autem labilis". Et Dimnes respondit: "Verum dixisti; sed qui non gaudet
periculosa temptare, non venit ad desideria sua; et qui timet in
omnibus, expers erit omnium bonorum, quia fertur quod hec tria animi
parvi subire possunt, scilicet imperialia et servicium maritimum et
subitaneum insultum inimicorum, nam duo loca destinata sunt magno et
prudenti viro: aula regia, conversacio abstinencium in deserto sicut
elephanti qui in deserto fuit vel conversatur in curia imperatoris". Et
Kililes dixit: "Non assencio tecum in hiis, sed facias quod vis". Dimnes vero pergens ad leonem adoravit eum. Leo vero interrogavit eum:
"Quis es tu et quid queris et ubi tantum temporis conversatus es?" Et
Dimnes respondit: "Cottidie assisto imperialibus ianuis, sperans inde
aliquem honorem adipisci +, sciens quod multis opus habet imperator. Et
oportet quod recipiat magnos et parvos, nam hii multociens iuvant
imperium sicut lignum iacens in terra derelictum, magno tamen edificio
aliquando necessarium est". Audiens leo hunc sermonem circumstantibus se
dixit: "Bonus et intelligens et racionabilis homo non cognoscitur nisi
per sermonem, sicut ignis in terra coopertus, cum in propatulo
egreditur, opus suum operatur". Cognoscens Dimnes quod leoni placeret,
dixit: "O imperator, decet omnes assistentes imperatori notificare omnia
decencia et utilia, et tunc imperator reddet unicuique pro meritis suis,
sicut quedam grana diversa iacencia sub terra non revelantur, nisi super
terram germinaverint: ita nullus homo cognoscitur qualis sit, nisi ex
propriis dictis.

Decet imperatorem ut nec ornamenta capitis ponat pedibus nec pedum
capiti, + nam oportet imperatorem discernere eos qui sub ipso sunt sicut
comestabulum milites et pontifices decet discernere racionabiles viros
et honestos, quia imperatores non agminibus subiectionem dirigunt, sed
prudencium virorum electione, sicut et parvi iacincti preciosiores sunt
lapidibus magnis. Et non decet imperatorem vilipendere quendam de
minimis, nam parvum non est quando magnum defert. Ideo oportet
imperatorem non eligere nobiles generacione tantum, sed dignos sermone
et iuvare valentes, nec sufficiunt sibi tantum hii qui circa ipsum sunt,
sed vocet qui sunt a longe, sapiencia et doctrina ornati, pro esse cum
eo; nihil enim propinquius est suo corpore, sed quando evenit ei
infirmitas, querit medicos et pociones et alia necessaria ad expellendum
illam infirmitatem. Et mures qui sepius permanent in imperialibus
domibus, non sunt propterea propinquiores ei; accipiter silvester de
lucro suo portatur, recipitur, diligitur et vocatur". Imperator vero
verbis suis stupefactus assessoribus suis dixit: "Non oportet dumtaxat
exempla videre aut probos homines, licet sint infime fortune, sed
unicuique tribuere pro dignitate sua, eciamsi displiceant". Videns ergo
Dimnes motum leonis mitem circa ipsum, locutus est ei privatim dicens:
"O imperator, quid est hoc quod per tantum tempus inmobilis permansisti,
non tendens alias more solito?" Placuit ergo leoni timorem suum ei
patefacere et dixit: "Audivi mugitum thauri et factus sum trepidus,
timens valde corpus suum esse forcius pro magnitudine illius vocis meis
viribus +". Respondit Dimnes: "O imperator, + + si placet
dominacioni tue, ego vadam et conducam illum + et subiciam eum
potestati tue et erit tibi de cetero subditus". Letatus igitur leo in
hiis valde precepit ei ut festinaret et quod promisit adimpleret. Dimnes autem pergens ad thaurum fiducialiter ei dixit: "O thaure, 
imperator omnium ferarum leo misit me, ut ducam te ad ipsum. Si cito ad
eum festinaveris, erit tibi placidus, eo quod hucusque non fuisti cum eo
et quod negligens fuisti ei obviare; quodsi moram feceris, omnia que de
te sunt procul dubio pandam ei". Ait thaurus: "Quis est iste leo qui te
ad me misit et ubi manet?" Respondit Dimnes: "Imperator est omnium
ferarum et in hoc loco cum suo exercitu manet". Thaurus vero timens
secutus est eum, usque dum pervenit ad leonem et genu flexo adoravit
eum. Qui videns eum in domum eum benignissime assumpsit et
interrogavit de hiis que de eo erant. Bos autem nunciavit ei omnia de
se. Leo promisit ei omne bonum et previdens que facturus esset
preposuit eum omnibus que sub illo erant. Quod videns Dimnes
invidit ei et non paciens hoc patefecit ipsam invidiam Kilile et dixit:
"Nonne miraris que contra me ipsum operatus sum? Ego enim volens
adiuvare imperatorem me ipsum lesi et sum deceptus, conducens ei thaurum
et a mea dignitate sum separatus". Et Kililes ait: "Passus ergo es
adinstar heremite:

Nam cuidam heremite data sunt ab imperatore vestimenta preciosa
plurima. Que videns quidam fur venit ad eum fraudulenter et ait: "Volo
fieri discipulus tuus et esse tecum et imitari vestigia tua et opera tua
facere". Et post paucos dies inventa oportunitate auferens vestimenta 
nocte fugit. Mane vero surgens monachus cepit persequi eum. Et in ipso itinere vidit duos hircos inter se pugnantes usque ad
sanguinis effusionem. Et ecce vulpecula lingebat sanguinem et se
adinvicem percucientes occiderunt eam. Et heremita veniens ad
civitatem nec oportunum hospicium invenire valens hospitatus est in domo
cuiusdam meretricis que habebat ancillam secum meretricantem et
compacientem. Ancilla autem habominabatur dominam suam et domina odio
habebat ancillam. Cogitavit domina interficere ancillam et amasium eius
in ipsa nocte. Ancilla et amasio fortiter a domina sero inebriatis et
pre vino dormientibus domina in quadam arundine preparatam habuerat
pocionem ponensque arundinem in anum illius, ut exsufflaret venenum ad
intestina, retrahens flatum reversa est pocio in guttur eius et se ipsam
interfecit. Et hec omnia vidit heremita. Qui mane surgens
hospitatus est in domo cuiusdam scarparii qui invitatus extitit a quodam
amico suo. Precepitque uxori sue ut domi maneret et hospiti benefaceret.
Que habebat suum amasium et lena eius erat uxor cuiusdam flebotomarii.
Recedente vero scarpario a domo dixit uxor scarparii ad lenam: "Vade
cito et conduc amasium meum et dic ei quia vir meus absens erit hac
nocte". Facto autem sero venit adulter et sedebat iuxta ianuam. Et
ipso sedente ecce scarparius valde ebrius intravit domum et, cum
vidisset adulterum, conturbatus est valde. Et capiens uxorem ligavit eam
in quadam columna et fortiter eam verberans obdormivit. Et eo dormiente
ingressa est ad uxorem eius lena dicens: "Ecce amasius tuus ad ianuam
residet. Quid vis ut faciat?" Dixit ei; "Nonne vides quod mihi contigit?
Et tamen rogo te ut me absolvas, et te hic liga, quousque ad amasium
meum vadam, et cito revertar ad te eritque mihi magnum remedium". Quod
et lena fecit. Excitatus scarparius uxorem suam vocabat. Lena autem non
respondebat, ne ab ipso cognosceretur. Indignatus scarparius accipiens
cultrum amputavit ei nasum, credens eam esse uxorem suam et reversus
in lectum suum obdormivit. Reversa vero est uxor eius scarparii et
videns quod contigit lene, eam absolvit et se eiusdem vinculis ligavit.
Lena vero accipiens nasum ivit domum. Et hec omnia vidit heremita. Uxor
autem scarparii cepit clamare fortiter contra maritum et dicere: "O
domine deus, o domine deus! Si iniusta passa sum a viro meo, nasus meus
consolidetur". Et clamans voce magna dixit viro suo: "Surge, fatue,
surge et vide miraculum quod deus fecit in me et qualiter dei
misericordia nasus meus consolidatus est". Et dixit ei vir: "O malefica,
que sunt ista que dicis?" Et accendens lucernam invenit eam sanam, et
illa magis contra eum clamabat. Et ille plorans et multum penitens cum
lacrimis cepit eam rogare ut sibi parceret, cum iuramento promittens
nunquam eam offendere. Et ita concordati sunt. Uxor autem
flebotomarii pergens ad domum suam machinabatur qualiter posset suum
dedecus tegere. Cuius vir matutino consurgens tempore ait uxori sue: "Da
mihi instrumenta mea, ut vadam ad stacionem et operer cum eis". Et illa
surgens dedit ei solum rasiolum. Et vir iratus proiecit ei rasiolum et
iterum omnia instrumenta quesivit. Et illa similiter solum rasiolum
porrexit, et ipse magis iratus proiecit eum sibi. Et illa magna voce
clamans ait: "Nasus meus amputatus est". Et ad hec amici sui congregati
sunt + et dixerunt: "Qua causa hoc fecisti?" Et non habens excusacionem,
iudicatus extitit puniendus. Et veniens heremita dixit iudici: "O
fili mi, scias quia fur furatus est vestimenta et hirci occiderunt
vulpeculam et domina ancille se ipsam occidit et hic non amputavit nasum
uxori sue. + Et ego dicam qualiter omnes operati sunt". Et annunciavit
ei omnia.

Dixit Kililes ad Dimnem: "Sic te ipsum lesisti; sed tamen quid vis
facere?" Respondit Dimnes: "Volo manere in primo ordine, nam oportet
intelligentem tria hec considerare prospera, adversa et futura: primo
adversa fugere et prospera sequi, secundo considerare prospera presencia
et abiecto malo eligere bonum, tercio prospicere et intueri integrum
futurorum bonorum et ita ordinare esse suum. Ergo racionatus sum primum
esse meum nec inveni alium exitum in ordinacione mea nisi ut interficiam
thaurum per fraudem, quia hoc est mihi proficuum". Et Kililes dixit:
"Nullum nocumentum affert leoni propinquitas thauri, sed de eo ornatur
curia eius". Et Dimnes respondit: "Leo omnino adhesit ipsi, omnes alios
vilipendens, nam pro hiis sex imperator annihilatus est et erit ei
deterius: si neglexerit que sunt in tempore necessaria, et si efficitur
mollis ubi oportet eum esse fortem, et si pro adulacionibus ostendit se
mordacem, et nisi assenserit consiliis sapientum et intelligencium
subiectorum suorum et confirmaverit subiectos suos in amore suo, et
vicerit desideria cogitacionis sue et subiecerit sibi furorem suum et
precipue in tempore mutacionis sue, regnum suum stare non poterit sicut
decet". Et Kililes dixit: "Quomodo poteris ledere thaurum te forciorem
et magis habundantem amicis et subiectis?" Et Dimnes: "Non aspicias
parvitatem meam, sed potenciam meam, nam victoria non sequitur
potenciam et vires corporis, et plurimi fortissimi a debilibus et
despectis sunt victi,

sicut dicitur de quodam corvo qui habebat nidum in foramine
cuiusdam montis prope quendam magnum serpentem. A quo serpente omni anno
iniusta paciebatur, scilicet quia orbabatur filiis. Tandem corvus
perrexit ad quendam licopantherum et ait illi: "Frater, te volo habere
hodie meum consiliatorem, nam scis quid pacior a serpente, quia videtur
mihi bonum ut eo dormiente aggrediar, ut exorbitem eum". Licopantherus
dixit: "Non habes bonum consilium, sed inquiramus aliud ingenium, ut
serpens disperdatur et tu maneas illesus, ne paciaris quod passus est
cignus, quia dictum est quod
 

quidam cignus apud stagna habitans multitudinem piscium habencia, et
exsenivit et ob senectutem piscari non poterat. Unde fame coactus abiit
in montana. Et cum ascendisset, obviavit cancro tristis et humiliatus.
Cui ait cancer: "Utquid apparuisti mihi tristis et demissus?" Et cignus
respondit: "Tristem decet et dimissum me esse, primo quod mansi a
puericia mea in hiis stagnis copiose nutritus ex multitudine piscium ibi
manencium, et hodie vidi duos piscatores adinvicem loquentes et
capientes consilium qualiter omnes pisces de ipsis stagnis capiant".
Audiens hec cancer cucurrit et annunciavit piscibus. Pisces vero
venerunt ad cignum et rogaverunt eum dicentes: "Ecce opus habemus et de
consilio tuo indigemus, nam vir sapientissimus debet consiliari cum
inimico suo; quandoque consilium utrique auxiliatur". Ait cignus: "Non
enim est aliud consilium nisi ut recedamus hinc; scio enim alia loca
stagnosa, valde magna et ad ambulandum fortissima". Dicunt illi:
"Transfer nos ad locum illum". Et cignus respondit: "Dubito, antequam
vos omnes transferam, piscatores venient, sed tamen pro posse meo
incipiam". Et incepit ducere unoquoque die quosdam de piscibus ad ripam
montis et eos ibi comedere; reliqui vero pisces putabant ut illi
ducerentur ad locum promissum. Quodam vero die cancer rogavit cignum ut
portaret eum ad illum locum sicuti unum de illis piscibus. Quem capiens
cignus duxit eum ad ripam montis ubi pisces comedebat, volens eum
comedere. Videns autem cancer spinas piscium quos comederat, existimavit
se subiturum malam mortem. Dixit intra se: "Si cigno me subiugavero,
moriar; si cum eo luctatus fuero et vicerit me, mortuus ero. Melius est
autem honorifice mori quam inhonorifice vivere". Et subito eum
apprehendens in gutture necavit cignum.
 

Igitur, o corve, propterea hec narravi, ut studiose discas
qualiter multociens malus consiliator propriis laqueis suis capitur.
Unde hortor te diligenter incipere perdicionem serpentis eo modo quo
docebo te: si potes, alcius vola et explora aliqua ornata vestimenta
mulierum et aufer illa et fac ut videaris et repone in nido serpentis.
Et querentes eo venient et invenient serpentem et eum occident". Quod
faciens corvus hoc modo vindicavit se de serpente.

Ad hec Dimnes dixit Kilile: "Hec omnia tibi narravi, ut cognoscas
sapienciam esse forciorem viribus". Ait Kililes: "Nisi thaurus cum
viribus haberet sapienciam, hec que dixi et dicturus sum non tibi
narrarem. Scias eum esse sapientissimum". Et respondit Dimnes: "Verum
est, sed in hoc superabo eum quod de multis se mihi credidit et fiduciam
habet in me, sicut lepus olim leonem vicit.

Dicitur enim quod lepus stabat in loco quodam stagnoso et herboso
ubi multa ferarum agmina habundanter manebant, vexata solo timore quem
habebant de leone. Igitur inter se consiliati omnes venerunt ad leonem
et dixerunt ei: "O imperator, inter nos vidimus, ut liberemus te ex
periculis et angustiis et acquiramus securitatem; nam, o maxime
imperator, unoquoque die maximo sudore et labore de nobis multum
venaris. Nos autem nescientes terminum nostrum et quem sis venaturus,
qualibet die magno timore afficimur. Ergo cogitavimus oportere nos
unoquoque die, si tibi placet, presentare mense tue unum de nobis". Quod
multum placuit leoni, et per longum tempas sortem inter se mittentes eum
presentabant leoni super quem sors ceciderat. Sors cecidit super leporem
et dixit lepus ad eos: "O fere, si mecum cooperari vultis, liberabo vos
de hoc fortissimo periculo". Et omnes una voce dixerunt: "Faciemus quod
vis". Et ait lepus: "Precipiatis illi qui me debet ducere ad leonem ne
multum festinet in eundo, sed cum prope erimus, occultabit se". Fere
autem hoc fecerunt. Mora autem faciente lepore leo magis fame accensus
rugiebat et ut vidit leporem venientem, magno furore dixit ei: "Cur
tantam moram fecisti nec velociter sicut alii venisti?" Respondit lepus:
"Conducebam tibi leporem pinguissimum et obviavit nobis quidam leo et
per vim mihi eum abstulit, et prohibui eum ex parte tui et propter hoc
voluit me occidere. Testes ibi invocavi et noluit acquiescere
prohibicioni mee. Et decet te de eo vindicare qui in imperio tuo
vilipendit prohibicionem meam ex parte tua factam et qui frangit
securitatem tuam vi". Et dixit leo: "Ubi est?" Respondit lepus:
"Introivit in puteum; si tibi placet, ostendam eum tibi". Et furibundus
leo dixit: "Eamus". Et lepus conduxit eum ad puteum altissimum et
commovit eundem leonem ut se inclinaret et videret illum leonem. Et
lepus submittens se leoni ei dixit: "Vide, domine, ecce leo raptor". Et
lepus ostendit ei imaginem ipsius et suam in aqua. Quibus deceptus
precipitavit se leo in puteum et necatus est.

Kililes dixit: "Sic poteris destruere thaurum, ita ut non noceas
leoni, nam alia contigerunt mihi et tibi ex propinquitate thauri et
leonis que minime previdimus. Et si hoc facere non potes, desiste ab
inceptis, quia quod credis facere difficile est et ad faciendum durum".

Una autem dierum ingressus est Dimnes ad leonem plenus angustia et
tristicia et adoravit eum. Leo autem volens scire racionem sue
passionis interrogavit eum. At ille respondit: "Contigit tibi et mihi
quoddam inportunum quod celare non possum, quia oportet dilectum ab
imperatore manifestare ipsi ea que dicerentur, eciamsi contraria sunt
ei. Et tunc multo magis diligendus est homo, quando talia dicit que ad
honorem et vitam domini sui pertinent et debet computari inter
privatissimos suos. Ergo, o imperator, ego cognoscens te esse ornatum
sapiencia et intelligencia, confisus loquor et sine timore que dicturus
sum. Scio enim quod non dubitabis de meo purissimo servicio et credo
quod non erunt tibi incredibilia verba mea, nam, ut sencio anima mea
pendet de anima tua, et ideo non est mihi necessarium nihil tibi
occultare de hiis que ad te pertinent vel iuvant, sicut non oportet
infirmum medico celare infirmitatem suam nec pauperem occultare
paupertatem suam amicis suis. Didici enim a quadam credenda persona
quoniam thaurus privatim locutus est principibus tuis et dixit eis:
"Ignoratis crudelitatem leonis et ferocem eius animum et quanta
impietate plenus sit et homo sanguinolentus et multos de vestris
consanguineis interfecit, et nos illud idem expectamus; sed si vultis,
vindicemus nos de eo. Ego autem eius sapienciam et potenciam temptavi et
multis indiciis vidi et cognovi eum debilem et, si vultis, poteritis eum
interficere". Unde notifico tibi hec, eo quod prepreposuisti eum omnibus
superbiaque elatus cogitat usurpare tuum imperium. Unde oportet eum
destruere, quia talia facere conatur, antequam sue cogitacionis
perveniat ad effectionem. Et hoc facto cessabunt mala consilia, nam
sapientes et intelligentes evitant casus impios et malos et minus
sapientes incidunt multociens in adversis, sed tamen considerant
qualiter ab eis liberentur, sicut est in proverbio de tribus piscibus.

Dicitur enim quod quoddam magnum stagnum coniunctum erat cuidam
flumini. In quo stagno tres pisces manebant quorum unus erat
astutissimus, alius minus, tercius stultus. Contigit autem quadam die
duos piscatores inde transire +, ut prehenderent pisces qui erant
inter fluvium et stagnum. + Quod videns piscis minus astutus dixit
intra se: "Heu! quantum penitui, qua non aspexi hucusque mihi decencia
loca. Heu! talis est finis negligencie. Quale ingenium mee salutis
inveniam quod raro invenitur in instanti periculo? Attamen pro posse meo
incipiam, quia multociens ingenium bene procedit". Et hiis dictis ut
ypocrita finxit se mori ferebaturque superius super aquas. Et credentes
piscatores eum esse mortuum proiecerunt inter stagnum et fluvium. Ille
autem assiliens proiecit se in flumen et salvatus est. Stultus autem
piscis sepissime caudam movens, huc et illuc assiliens in retibus captus
est.

Et leo dixit: "Cognovi exempla tua; sed non videtur mihi thaurum
aliquid mali sustinere a me pro quo debeat contra me dolum committere".
Dimnes respondit: "Certum est quod thaurus a te nihil mali passus sit,
sed tamen preparavit tibi contrarium, nam adeo eum exaltasti quod non
intendit ascendere in alium gradum quam solum ad tuum, nam si sapiens
esset, sufficeret ei quod fecisti, quia vir prudens primum conatur cum
paciencia de gradu in gradum ascendere, quousque perveniat ad illud quod
desiderat. Sed iste qui ita cito est exaltatus, non querit aliud nisi
quod regnum tuum auferat a te, et facit sicut ypocrita qui obedit
principibus et est omnibus curiosus et vult omnibus placere; sed si
adeptus fuerit quod intendit, sursum ad propriam naturam converti
properabit sicut canis ligatus qui abstinet, quousque ligatus est, et
cum solutus fuerit, querit stercora, eciamsi satur esset carne
parvissima. Scis, o imperator, quia qui non recipit ab amicis dicta
gravia, assimilatur infirmo nolenti pociones amaras et conferentes sibi
sanitatem, et non intendens preceptum medici factus est recidivus, et
erit homini illi novissima infirmitas peior priore. Idcirco in hiis
intendere debes et cum paciencia suscipere ea que ab amicis tuis tibi
notificantur et opere comperies bonum finem postea. Certe oportet
imperatorem non superbe et elate intendere consilia principum suorum,
quia dicitur quod homo discretus debet assentire consiliis amicorum
suorum et divitum qui magno labore divicias acquisierunt. + Et dicitur
quia melius est dormire super serpentes et ignem quam supersedere
consiliis contra animam suam agencium". Ait leo: "Pacifica dicis: sed
qua audacia poterit me thaurus ledere qui pascitur herbis, ego autem
sanguineus sum et maxime, cum ipsius caro sit mihi cibus?" Et Dimnes
respondit: "Non decipiaris in hoc intellectu, nam si thaurus nequierit
destruere te per se ipsum solum, faciet hoc et per alios, quia dicitur
quod non debes hospitare ignotum nec credere salutare tuum ipsi,
quousque voluntatem eius agnoveris, ne paciaris quod passus est pediculus.

Dicitur enim quod quidam pediculus diu nutritus fuit in sanguine
cuiusdam viri et nunquam eum mordebat nisi quando dormiebat. Quadam vero
nocte hospitatus est quidam pulex aput eum et indiscrete mordens et
vulnerans dormientem excitavit eum. Qui statim surgens et inquirens
stragula sua invenit pediculum et strictis unguibus occidit eum. Pulex
vero assiliens huc et illuc evasit.

Ergo si non times de thauro, caveas ne qui sub te sunt rebellent
tibi". Et leo credens dictis eius ait: "Et quid faciam? Et Dimnes:
Dens lesus et dolens non poterit sanari, nisi eiciatur, et lesio cibi
nocentis per vomitum expellitur". Ait leo: "Ergo dabo sibi licenciam
eundi quo voluerit". Et Dimnes + ait: "Si hec dixeris thauro, statim
percipiet et surget ad rebellandum tibi, nam sapientissimi imperatores
palam puniunt eos qui palam resistunt, et qui privatim peccant, privatim
ab eis puniuntur". Leo respondit: "Si imperator ob solam suspicionem
infert alicui subiectorum suorum penam vel dedecus non patefacta culpa,
sibi dedecus affert". Et Dimnes dixit: "Cum ingreditur thaurus ad te,
sis paratus, nam ex prima oculorum suorum inspectione cognosces malum
consilium sue mentis et malam eius voluntatem, nam videbis eum
tremebundum et trepidum in omnibus membris et circumspicientem a dextris
et a sinistris et cornibus cupientem percutere". Ait leo: "Si talia
signa videro, credam verbis tuis". Disposuit ergo Dimnes ire ad thaurum
et excitare eum adversus imperatorem nec hoc facere voluit sine noticia
leonis, ne leo fraudem ipsius perciperet. Et dixit ei: "O imperator, si
precipis, ibo ad thaurum, ut explorem voluntatem eius, nec poterit me
decipere, quia cognoscam animam eius in primis verbis suis". Et dixit
leo: "Vade".

Et abiens vidit thaurum et ivit ad eum tristis et angustiosus.
Thaurus vero pacifice et letus eum recepit et interrogavit eum propter
moram quam fecerat et ait: "Certe causa tue more mihi bona est". Et
Dimnes respondit: "Mora bona est homini qui non sibi dominatur, et qui
sub dominio est, non potest evadere suum infortunium. Et quis manet aput
principes vel serviens est imperatoribus et ab eis discedit illesus? Nam
curia assimilatur + scolis ad quas pueri accedunt et discedunt et alii
loco ipsorum substituuntur. O thaure frater, scis stabilem amiciciam que
inter nos fuit et est et quomodo fui tibi causa noticie leonis quam feci
te adipisci propter dilectionem quam ad te habeo. Et ideo sensi
contrarium tuum et non potui tollerare. Et scias pro certo quoniam
audivi a quibusdam fidelissimis et veracissimis amicis meis quoniam leo
dixit privatim quibusdam subiectis suis: "Iste thaurus est impinguatus
et delicatus; oportet ut eum comedamus". Quod audiens dolui et veni, ut
mentem eius tibi manifestem, quatinus cogites de salute tua". Audiens
hec thaurus tristis effectus est et ait: "Quid mali feci vel cogitavi
contra leonem vel aliquem subiectorum suorum, ut adversus me talia
cogitaret? Sed mali homines qui circa ipsum sunt, invidia commoti super
me mala locuti sunt, nam sermo malorum solet parare malas suspiciones
aput bonos". Et Dimnes respondit: "Vera non est hec causa tue
suspicionis quam cogitas, sed quoniam leo est instabilis, non habens
amicum nec constans in amicicia et multum crudelis, primo dulcis et
postea amarus". Ait thaurus: "Bene dixisti, quoniam ego primum gustavi
dulcedinem eius, sed modo perveni ad amaram et mortiferam ipsius
pocionem. Sed nunc quid me oportet facere aput leonem sanguineum,
solitum devorare multos in pratis, cuius mens avida me ad talia duxit?
Et passus sum sicut insipientes apes que presidentes floribus nymphee
nec putantes inde separari non inde discedunt nisi quousque foliis
implicantur et necantur, et sicut cui non sufficiunt parva huius seculi.
Et illi qui non provident futura nec aspiciunt ante et retro, pacientur
sicut et musce que non sufficientibus illis deliciis arborum et florum
que in regione sunt circumvolant sordidas aures elephantis +". Et Dimnes
ait: "Dimitte multa verba et intendas ad te iuvancia et invenies
consilium quo liberari possis a morte". Et thaurus dixit: "Certe mens
leonis simplex est; sed malivoli qui circa ipsum sunt non dimittunt eum
manere in bonitate sua, et talis congregacio, licet sit impotens,
multociens occidit innocentem et sanctum sicut lupus, corvus et ursus.

Dicitur quod leo quidam erat in quadam amena foresta iuxta quam
erat via parva, et erant ibi tres fere se adinvicem multum diligentes,
scilicet lupus, corvus et ursus. Contigit autem ut negociatores quodam
tempore illic transirent quorum camelus unus ibi remansit. Qui
ingrediens ad leonem adoravit eum et annunciavit ei omnia de se. Dixit
ei leo: "Si vis in curia mea conversari, concedimus tibi pacem et diu
vives sine cogitacione et omnibus diebus vite tue eris in
tranquillitate". Et mansit ibi camelus. Una autem die exiens leo ad
venandum obviavit elephanti et cum eo pugnans fortiter leo vulneratus
est et reversus iacebat occupatus in infirmitate, non valens se movere
de uno loco ad alium. Defecerunt sibi cibaria et leo famescens dixit
feris: "Ut puto, derelicti sumus". Responderunt ei: "Nos quidem de nobis
ipsis possumus cogitare; sed tamen de te maximum habemus dolorem et
non possumus invenire viam qualiter tibi auxiliaremur, eciamsi nos ipsos
ledere deberemus". Dixit leo: "De fidelitate vestra certus sum; sed per
diversa loca segregatim pergite: forsitan vobis et nobis necessaria
invenietis". Illi autem hoc audientes abierunt et consiliati sunt inter
se, dicentes: "Quid est inter nos et camelum herbis pascentem et
alterius nature? Sed si bonum vobis videtur, dividamus camelum a nobis
et demus eum leoni ad comedendum". Ait licopantherus: "Durum est hoc
dicere leoni pre multis promissionibus ab eo camelo factis". Ait corvus:
"Manete vos hic; ego vadam ad leonem". Et ut vidit eum leo, dixit:
"Forte invenisti aliquid aut penituit te ire?" Respondit corvus:
"Quomodo me penituit, cum sim paratus pro te mori? Sed si placet te nos
audire, libenter refocillamus te". Leo dixit: "Quomodo?" Corvus ait:
"Comede camelum qui inter nos conversatur". Et leo furibundus ait: "De
pravitate et crudelitate tui corporis hec procedunt. An nescis pacta et
convenciones quas cum camelo feci? Non debes mihi talia dicere, cum mihi
imperiale non sit". Ait corvus: "O imperator, recte iudicasti; sed
expedit unam animam dare pro tota domo et domum pro civitate et
civitatem pro provincia et provinciam pro regno. Et tu et nos hodie
debilitamur in instanti necessitate, et nos inveniemus tibi viam
qualiter a nemine reprehendaris". Et hec dicens rediit ad socios et
anunciavit eis que dixerat leoni et que ab ipso audierat. Et illi talem
intellectum invenerunt ut communiter omnes veniant cum camelo ad leonem,
ut unusquisque offerat se in cibum leoni, et unus pro altero respondebit
excepto camelo. Et sic venerunt ad leonem et ait corvus: "Prorsus, o
imperator, videmus te plurimum infirmitate gravatum et fame occupatum,
et nos dei gracia bonis tuis factis fortunati sumus et ego non habeo
quid offeram tibi nisi memetipsum: rogo te, comede me." Responderunt
alii: "Quiesce, quia es parvus corpore et non talis habundans". Et ursus
dixit: "O imperator, ego ero hodie tibi cibus sufficiens". Respondit
lupus: "Sile et tu, nam fetens est corpus tuum et cibus indecens; ego
autem ad hec paratus sum et voluntarius". Et ait corvus: "Quid est hoc?
Faciat de vobis quid voluerit". Existimans camelus oportere respondere
sicut alii ait: "O imperator, ego sum in carnibus habundans et cibus
dulcis cupienti." Et omnes una voce dixerunt: "O camele, vere bene
dixisti". Et occidentes diviserunt eum.

Timeo igitur ne mihi ita contingat a subiectis leonis, licet ipse
leo nolit perdicionem meam; sed timeo quia "gutta lavat lapidem non vi,
sed sepe cadendo". Preparabo me contra leonem; non enim tanta merces
tribuitur oratori quanta hylari datori +". Ait Dimnes: "Neminem oportet
per se ipsum subire pericula, quia sapiens vir invenit omne ingenium ad
prelium pertinens, postea incipit. Unde non oportet inimicum tuum
annihilare, eciamsi sit insipiens et impotens. Ergo audi me
pacifice tibi loquentem, nam qui dicta iuvancia ab amicis non recipit,
pacietur quod passa est sirena maris ab ave quadam que vocatur
alkion". Ait thaurus: "Quid ei contigit?" Respondit Dimnes:

Dicitur quod in litore maris habitabat quedam avis alkion cum uxore sua.
Cui adveniens tempus pariendi, dixit viro: "Si placet tibi, inveniamus
locum forciorem hoc in quo possumus facere nidum et parere in eo et erit
nobis utile, nam timeo ne forte crescente mari veniat sirena et tollat
filios nostros". At ille locutus est: "Iste locus est herbosus et
aquosus et nobis aptus parere". Dicit mulier: "Pacienter mihi intende:
si hic moraturi erimus, ledemur a sirena". Ait ille: "Non hoc faciet, ne
similia paciatur". Dicit mulier: "Forte credis expavescere sirenam? An
nescis vires tuas, quia vir sapiens agnoscere scit potenciam suam.
Tamen audi me et recedamus ab hoc loco, nam certum est: qui non audit
pacificos consiliatores suos, pacietur quod passa est testudo.
 

Quia dictum est quod in quodam fonte conversabantur due anates, et
erat ibi testudo, adinvicem se diligentes. Una autem dierum defecit aqua
in illo fonte. Propter quod cogitaverunt anates illinc discedere et ad
aliam aquant ire. Et volentibus inde discedere dixit eis testudo: "Vobis
certe non est cure propter huius aque defectionem recedere, sed mihi
misere, quia nullum vite exitum habeo aliunde; sed portate me rogo
hinc". Responderunt anates: "+ Te non movebimus". Et iuravit eis
testudo. Et anates levantes virgam a terra preceperunt testudini se in
medio virge dentibus apprehendere et nullomodo os suum aperire, quousque
ad aquam venirent. Et unaqueque earum virga caput apprehendens cum eadem
virga testudinem in altum levaverunt. Contigit autem quod quidam tunc
per illum locum transirent. Et videntes illum testudinem elevatum
admirati sunt, dicentes: "Videte monstrum, videte testudinem ferentem se
in aera inter duas anates". Audiens hec testudo ait: "Volo sine vestra
voluntate". Et aperiens os, hec dicens, cecidit in terram et fracta est.
 

Et alkion dixit: "Cognovi quod mihi ostendisti, sed tu hic pare,
non timens sirenam". Et ea pariente venit mare et veniens sirena cepit
pullos eorum. Et dixit illi uxor: "O vir, + ecce venit super nos
tristicia". Et ille ait: "Dixi et iterum dico quia, si quid sinistrum ab
ea passi fuerimus, statim meritum accipiet". Ivit ergo ad parentes suos
et notos et amicos et notificavit eis que passus est a sirena et dixit
eis: "Rogo vos ut mihi auxiliemini et vindicetis me de ea, qui estis
unius generis mecum et quibus possunt contingere similia". Et
responderunt ei dicentes: "Nos quidem auxiliatores vestri esse volumus
et in quantum potuerimus, eam delebimus." Ait alkion: "Precor vos omnes
ut insimul eamus et rogemus omnia volatilia, ut in hiis nobis
auxilientur". Et euntibus responderunt omnia volatilia: "Nos erimus ad
vestrum auxilium, sed tamen quid ei nocere possumus?" Et ait alkion:
"Precor vos omnes ut insimul eamus ad fenicem, imperatorem nostrum, et
magnis vocibus ad eum clamemus, ut vindicet nos de illa". Euntibus illis
ad imperatorem et clamantibus imperator eis apparuit. Ipsi autem
annunciaverunt ei omnia que sibi contigerant et rogaverunt eum ut
vindicaret eos de sirena. Quod eis promisit. Audiens hec sirena et
timens imperatoris pugnam reduxit filios alkion ad nidum.

Hec omnia tibi retuli, ut cognoscas quod non oportet te resistere leoni
nec in hiis tibi assencio". Thaurus respondit: "Non ita turpiter
incipiam perdicionem leonis". Ait Dimnes: "Si videris in leone tanta
furoris signa, scilicet oculos furiosos et sanguinolentos et frequentem
motum caude et statum corporis similem, dicta a me credes".

Post hec intravit thaurus ad leonem viditque eum mutatum, sicut
Dimnes predixerat. Signis patefacientibus furore plenus ait thaurus:
"Magis pium est manere cum serpentibus quam cum imperatore". Et paravit
se contra leonem. Cognoscens ergo hoc leo surrexit et interfecit
thaurum. Et erat ibi Kililes, quando leo interfecit thaurum. Qui
dixit Dimne: "Vides quantas inseruisti fraudes et ad perficienda hec
omnia certe vituperasti leonem et dispersisti thaurum et dissociasti
unitatem milicie. An nescis quod sapientissimus omnium consiliatorum de
pugna non consilietur imperatori, si pacifice regnum suum tenere possit,
et maxime ubi inimici potenciores sunt ei? Nam sapiencia multos superat.
Igitur ego elacionem videns, arroganciam et animi tui avariciam cognovi
te talia audacem. Nihil aliud imperatores dispersit nisi verba audire
et recipere de talibus qualis tu es, quia intelligencia adornat verbum,
iusticia rectorem, hylaritas datorem, pulcritudo esse corporis et
divicie sunt ille que largiuntur generositatem. Et decet bonum
promittentem bonam sequi dacionem et sanitas et leticia est tuta. Quibus
omnibus invigilans imperator permanet sapientissimus, et minus
intelligens inebriatur sicut contingit nocticorancium oculis in luce
huius diei. Imperator autem hiis subiectis fortunatus assimilatur aquis
clarissimis, et si malos habet consiliatores, assimilatur aquis
habentibus cocodrillos a quibus abstinet homo, siti licet ardeat. Sed tu
nihil aliud voluisti nisi appropinquare leoni, et imperium a
circumstantibus sustinetur sicut mare non cognoscitur nisi per undas,
et ideo navigantibus videtur periculosum; nam inutile est simulate
diligere et malum est observare que competunt amicicie, et
sapientissimum est lesionem aliorum amplecti tanquam proprium iuvamen.
In hiis omnibus ideo adiungo tibi cautas admoniciones, quia timeo ne
submergaris, nisi me audieris, quia dicit sapiens: Increpa sapientem et
diliget te, et insipientem et odio habebit te, sicut contigit
cuidam corvo, quia fertur quod

symei in quodam monte yemali tempore manentes et duro frigore occupati
viderunt vermem lucidum et putaverunt esse ignem et fortiter in eum
sufflabant. Videns eos corvus in vanum laborare ait: "O vos, ne
decipiamini, quia quod adiacet, vermis est et non ignis". Et ei non
obaudientibus appropinquavit eis. Et quidam videns eum descendentem
dixit ei: "Ne in vanum labores nec incipias aliquando curvum rectum
facere nec insipientem sapientem; nemo enim semen super lapidem
spargit". Corvus autem non subiciens se admonicionibus illius
appropinquavit ad symeos. Qui ipsum capientes devoraverunt.

Sic et tu victus avaricia et malicia non audisti admonicionem meam
et pacieris quod passus est quidam ingeniosus.

Nam dictum est quod

quidam scolasticus et alter ingeniosus habuerunt omnem societatem et
amiciciam. Et cum insimul ambularent, invenerunt thesaurum plus quam
mille talenta auri. Dixit scolasticus ingenioso: "Dividamus aurum
equaliter". Respondit ingeniosus: "Nequaquam, sed auferamus de illo
quantum volueris, residuum vero sub terra reponamus; et cum opus
habuerimus, paulatim auferamus de eo quantum nobis fuerit necessarium,
nam tali modo diu inter nos comitas servabitur et comitatem dilectio
sequetur". Ad hec autem assensit scolasticus et occultaverunt aurum sub
quadam arbore magna et densa multorum ramorum et frondium. Et post
aliquos dies ingeniosus occulte exiens abstulit totum thesaurum sub
arbore absconsum. Et post aliquantum temporis intervallum ait
scolasticus illi: "Frater, eamus et auferamus aliquam porcionem de auro
quod abscondimus". Et euntes, terram fodientes nihil invenerunt. Cepit
ingeniosus lacerare capillos, verberare pectus et improperavit
scolastico et vocavit eum furem ipsius thesauri. Scolasticus autem multa
iurando dicebat se aurum non fuisse furatum. Ingeniosus autem conquestus
est ante iudicem de scolastico et ait iudex: "Actor debet probare".
Ingeniosus respondit: "Ecce, domine, licet eadem arbor voce careat, erit
mihi testis". Et pergens ad patrem suum annunciavit ei omnia que
contigerant et rogavit eum ut subintraret arborem et interrogatus daret
responsum et diceret quod scolasticus fuisset aurum furatus, et
promisit patri porcionem de auro. Pater vero cupiditate ductus dixit:
"Ego faciam hoc, sed cave ne propriis laqueis alligeris et paciaris quod
passus est cignus.

Quia dictum est quod quidam cignus manebat in quodam loco prope
serpentem et quociens pariebat pullos, serpens eos comedebat. Cignus
autem ob dulcedinem illius loci nolebat inde recedere. Quidam cancer
audiens dampnum eius dixit ei: "Quare video te sic tristem?" Cignus
autem dixit ei omnia quae passus fuerat a serpente. Tunc cancer ostendit
ei quoddam foramen oppositum foramini serpentis, dicens: "In hoc
foramine est quedam mustela que multum inimicatur serpenti. Perge igitur
et porta pisces et pone eos infra foramen serpentis et mustele, et
egrediente mustela ad comedendum pisces inveniet foramen serpentis et
occidet eum". Hec faciente cigno exivit mustela et comedit pisces;
iterum est egressa mustela et non invenit pisces nisi cignum; comedit
eum et filios suos.

Hoc proverbium narravi tibi, o fili, ut scias quod ille qui malis
consiliis se crediderit, incidit in ipsos laqueos". Et filius ait: "Ne
timeas, pater, quia lucrati erimus mille talenta auri". Pater obedivit
filio, subintravit arborem et interrogata arbore a iudice quis furatus
esset aurum, responsum est scolasticum fuisse furatum. Audiens ergo
iudex vocem hominis intellexit fraudem et precepit ut arbor
combureretur. Et igne arborem comburente et super illum fumo perveniente
pater magna voce clamavit et egressus descendit et patefecit dolum.
Qui una cum filio fortiter a iudice penis afflictus, universum aurum
reddiderunt et datum est aurum soli scolastico.

Taliter ergo accidit malis et dolosis. Sed ego semper timui a
lingua tua sicut a dentibus serpentis, eo quod semper manat venenum
mortiferum. Certe bene dixit sapiens quod fugiendum est a parentibus et
a propinquis, si mali sunt, sicut habemus de negociatore.

Dicitur quod quidam negociator iter arripiens deposuit aput
quendam consanguineum suum centum minas ferri. Et reversus a negocio ad
consanguineum venit qui ipsius oblitus reversionis ferrum vendiderat, et
dixit ei: "Redde ferrum quod aput te deposui". Respondit ille:
"Recondidi illud in quodam angulo, et licet mures illud comederint, non
tamen cures; libenter reddam, eo quod incolumis redisti; sed rogo te,
epulemur hodie simul et celebrabimus festum adventus". Et ille promisit.
Et recedens ab eo invenit filium eius et capiens eum induxit in domum
suam et ipsum occultans reversus est. Et ipsum inveniens depositarius
interrogavit eum de filio suo. Et ille respondit: "Vidi elevatum eum in
aera a quodam accipitre". Proclamans ille cum timore ait: "Vidistis
unquam hominem deferri ab accipitre?" Ait dominus ferri: "Eciam, ubi
mures comederunt ferrum, ibi elevantur homines ab accipitribus et
elephantes in aera". Et ille erubescens reddidit totum ferrum et recepit
filium suum.

Ita erubescas qui mendacia loqueris, et de malis verbis semper
mala eveniunt, sicut amarus eciam fructus, si melle ungatur, nunquam
dulcis efficitur, sed in propria manet natura. Oportet ergo sapientem
observare societatem proborum virorum et fugere societatem malorum, nam
sicut aer flans loca odorifera replet odoribus +, ita verbis malorum et
malivolorum et insipiencium confunduntur auditores. Et ego scio quod pro
hiis omnibus que dico et moneo verba mea tibi displicent, quia semper
dicta sapientum gravia sunt iniustis +". Et hec eo dicente statim
leo penituit de hoc quod fecit. Dimnes vero pergens ad leonem et videns
eum angustiosum ait: "Quid penites de hoc quod thaurum interfecisti? An
ignoras quod, si alicuius digitum morderet serpens, statim ille
abscideret digitum, et membrum vilipendit tanquam alienum, ne forte
totum corpus contaminet?" Audiens hec leo acquievit dictis illius et
aliquantulum consolatus est.

Et dixit philosophus: "Sic est malivolus homo qui inmittit
discordias et certaciones inter amicos et facit eos adinvicem separari".



Dixit imperator philosopho: "Dic mihi quid contigit Dimne post
occisionem thauri". Respondit philosophus: "Quadam nocte exiit
leopardus qui magister et fidelis consiliator erat leoni. Et explorans
ianuas Dimnes audivit Kililem improperantem illi de tantis malis que
operatus fuerat contra thaurum et dicentem non posse eum evadere manus
leonis, cum perceperit leo fraudem quam fecerat. Hoc audiens leopardus
intravit ad matrem leonis et dixit ei omnia que audierat. Et
lucescente die venit mater leonis ad leonem et videns eum tristem et
angustiosum et penitentem de perdicione thauri ait ei: "Fili, penitencia
et cogitacio nihil aliud operatur in homine nisi dolorem et obscuritatem
sensus. + Video te angustiosum, quoniam occidisti thaurum innocentem,
nam cum iustus sis, debueras discernere amorem quem in te habuerat
thaurus, quia dicitur quod corda amicorum intra se adinvicem merita
reddunt coniuncta. Dic ergo mihi quomodo diligebas thaurum". Leo
respondit: "Thaurus semper erat mihi amantissimus et consilium suum erat
utile et nullam de eo potui percipere suspicionem. Et nunc penitet me de
morte eius et vere cogito eum innocentem fuisse in omnibus hiis que de
eo dicta sunt. Sed fui deceptus verbis fraudulenti Dimne et eius
mendacibus sillogismis. Sed rogo te, domina mea, annuncia mihi que de
hiis omnibus audivisti +". Ait mater: "Audivi a quibusdam nostris
fidelissimis quod Dimnes per invidiam quam habebat de thauro tibi
mentitus est de eo". Et leo dixit: "Quis tibi hec annunciavit?"
Respondit mater: "Oportet amicis fidem servare +". Et leo dixit:
"Oportet hanc observare in aliis, sed ubi mens est patefactionis proprie
veritatis et ulcio contra legem agentis, non debet malefactum celari,
nam iudex non debet aliquem dampnare de re dubia. Sed valde timeo ne
forte peniteat me plus in Dimnes quam in occisione thauri". Respondit
mater: "Non sperabo te in me dubitare". Leo ait: "Non dubito, sed volo
scire veritatem". Et mater respondit: "Ego in hoc dubito, ne indiscreta
videar". Leo audiens hec a matre fecit vocari omnes subditos suos
ante se et Dimnem. Dimnes vero sicut audax et qui credebat leoni placere
ait circumstantibus: "Miror quod video tristem leonem et lamentacione
plenum". Et mater leonis ait: "Nulla adest alia tristicia nisi quod leo
hucusque videt te manere qui fraudulenter suggessisti leoni, ut
occideret thaurum". Ait Dimnes: "Ecce video quod qui dicit veritatem
mala patitur et parantur ei mala pro bonis factis. Et certe bene faciunt
heremite qui relictis omnibus fugiunt forum et curiam et vivunt secure,
quomodo decet. Utinam sic et ego fecissem! Nunc vero ego qui bono et
puro corde imperatorem sum secutus et adiuvans et revelans ei omnia mala
de thauro et detexi pessimum ingenium ipsius et salvavi caput ipsius
leonis et suum imperium erit de cetero sine tribulacione, malum propter
hoc debeo recipere? Sed, o imperator, unum deprecor ut studiose inquiri
facias ea que a me tibi dicta sunt, et invenies revelacionem et animam
meam liberabis, quia ignis in lapidibus absconsus quadam arte
manifestatur. Et si cognoscerem me culpabilem, ante tuam presenciam non
venirem, sed conversarer in aliis amplis locis. Sed deprecor adhuc
imperialem tuam magnitudinem, inquire adhuc de me studiose per
subtilissimum et iustissimum inquisitorem veritatis, personam hominis
non respicientem nec aures ad invidiam declinantem, sicut sunt de hic
astantibus qui mihi invident, eo quod, imperator, diligis me. Et si hoc
non facis, non habeo refugium ad alium nisi ad deum qui cognoscit mentem
et scrutatur corda et probat renes; ipse videt veritatem, nam dictum est
a sapientibus: Qui credit fictis rebus et non veracibus, pacietur quod
passa est stulta mulier.

Quia dictum est quod in quadam civitate erat quidam negociator,
pulchram habens uxorem que diligebat quendam pictorem. Quadam die dixit
illa pictori: "Non potes aliquid fingere quomodo possim obviare tibi ad
me venienti, antequam clames?" At ille dixit: "Leviter possum hoc
facere". Et recedens accepit pannum et pinxit eum multis historiis et
varios ibi posuit colores, ita quod in nocte lucebat, et noctis tempore
induit eum et intravit ad amasiam suam. Et illa eum videns valde letata
est. Dixit ei pictor: "Cum videris hunc pannum, scias ibi me esse".
Mulier autem habebat servum qui audivit que dixerat pictor. Vocatus
autem fuit quadam die pictor ad imperatoris curiam, ut depingeret ibi
imagines. Servus autem mulieris ivit illo sero ad ancillam pictoris et
rogavit eam, ut ostenderet sibi pannum domini sui historiatum. Et illa
ut simplex dedit servo pannum. Servus vero indutus panno intravit ad
dominam suam et credens illa eum esse pictorem concubuit cum eo. Et
egressus servus dedit pannum ancille. Pictor autem illa hora veniens
induit pannum et ingressus est ad eam, ut erat consuetus. Et illa dixit
ei: "Quomodo sic cito reversus es in una nocte?" Ille autem audiens
tristatus est et cognovit fraudem et reversus domum impie verberavit
ancillam suam. Et illa patefecit ei omnia. Quo intellecto pictor
combussit pannum.

Hec itaque tibi narravi, domina, ut intelligas quia que contra me
dicta sunt vera non sunt, sed quandoque multa mendacia veris
assimilari. Unde scias quia non timeo mortem, quoniam cognosco eam
inevitabilem et determinatam omnibus mortalibus. Sed ego in nullo
deliqui; verumtamen istud dico: si inveneris me in aliquo deliquisse,
non mihi parcatur". Tunc quidam de militibus dixit ei: "Tu non dicis hoc
pro dilectione imperatoris nec pro suo honore, sed ut respondeas pro te
ipso, ex cusando te de rebus a te crudeliter perpetratis". Et Dimnes
ait: "O insipiens, nescis quia non respondendus est qui pro se certat,
sed pro anima sua? Et qui pro se non respondet, alterius responsioni
auxiliari non potest. Tu contra me inimiciciam tuam publice demonstrasti
et patefecisti invidiam animo tuo occultatam et te ipsum intestabilem
demonstrasti inimicum. Relinquas ergo ianuas imperiales, nam turpissimum
est et indignum talem imperatoribus appropinquare". Hec ille audiens
tristis recessit. Mater autem leonis ait: "O Dimnes, oportet detegi
turpitudinem fraudis tue qualiter nos circumdas tu talibus dictis". Ait
Dimnes: "Quid me uno aspicis oculo? Certe mutabiles sunt sensus bonorum
hominum, ut video et sicut eciam ait propheta: "Omnes dereliquerunt me".
Et ego spem habeo in imperatorem qui amplectitur bonitatem, veritatem et
humilitatem, qui non facit timere et tremere". Et illa ait: "Videte
istum pessimum et impiissimum qui talia contra legem operatus est et
incidit in maximas culpas, qualiter nunc incipit sillogisare et
falsificare veritatem et mendacibus sillogismis putat se posse decipere
omnes". Respondit Dimnes: "Ita paciatur qui detegit secreta, + quoniam
ille qui dicit dominum domus esse extraneum + et neminem diligit, et qui
disturbat futura mala, bene facit". Illa dixit: "O impiissime, ne
suspiceris te posse fugere palam tue condempnacionis sentenciam hiis
tuis mendacibus sillogismis". Et Dimnes dixit: "Tales sunt qui mendacia
fingunt et iusticiam fugiunt nec confidunt in opere nec in dictis".
Audiens hec mater leonis dixit: "Forte mendacium dixerunt hii qui hunc
accusaverunt, nam videtur dicere vera iste qui sic audacter loquitur
coram imperatore et me nec minime erubescit". Precepit leo Dimnem
in carcerem mitti, donec studiose rei veritatem cognoscat.

Et postquam Dimnes fuit in carcerem positus, patefecit mater leonis quod
leopardus hec omnia sibi revelavit. Leo autem dixit: "Dimitte eum et
videbis, quid pacietur". Nocte autem facta venit Kililes ad Dimnem
et + plorans dixit ei: "Nonne hec sunt que predixi tibi? Sed tu victus
elacione et avaricia et invidia ad talem exitum devenisti". Respondit
Dimnes: "Verum dixisti. Nunquam cessasti admonere me et dicere mihi
decencia, sed ego miser te non audiebam seductus avaricia et invidia, et
passus sum adinstar infirmorum qui non evitantes nociva cibaria
leduntur. Et nunc non dubito de me tantum quantum dubito de te, ne ab
amicicia quam communiter habuimus capiaris et coactus manifestabis omnia
que de me sunt et sic iudicabunt me miserum morti et tu mecum
conmorieris". Respondit Kililes: "Hec omnia mecum racionatus sum, sed
consulo tibi ut manifestes mihi culpam tuam, nam utilius est dampnari
temporaliter quam in futuro eternaliter". Ait Dimnes: "Sustinebo,
usquequo videbo et videam que de me erunt".

Kililes vero hec audiens recessit timidus et tremebundus et
accipiens pocionem mortuus est.

Alio autem die fecit leo vocari omnes magnates suos et indicem
leopardum et ut Dimnes in medio iudicetur. Congregatis itaque omnibus
ait leopardus: "O imperator et omnes astantes milites, ego non desisto
cogitare de occisione thauri. Quicumque scit aliquid de eo, dicat in
medium, quia iudicium non debet proferri sine diligentissima
inquisicione". Iudex vero respondit: "Bene dixisti; dignum est ut
quicumque aliquid scit de eo, dicat, quia interfecto malo constringitur
omne malum et fit iuvamen toti provincie". Omnes autem qui aderant
tacuerunt. Ait Dimnes: "O vos quid tacetis? Si quis vestrum aliquid de
me scit, loquatur et ego respondebo, quia qui nescit respondere pro se,
pacietur sicut passus est quidam indoctus medicus.

Quia dicitur quod quidam medicus venit ad civitatem quandam, et
ibi erat filia baiuli egrota. Et quidam sapientissimus medicus cecus
erat in illa civitate qui precepit ungi infirmam quodam unguento quod
dicitur adyanto. Et vocatus est medicus extraneus, ut eligeret adyantum
inter alia unguenta que erant in armario. Et ille ignarus pro adyanto
elegit interiorem et non solum quod eam unxit, sed et dedit ei bibere;
et illa bibens incidit in disenteriam et mortua est. Post hec coactus
est medicus a patre puelle, ut de eo biberet, et bibens mortuus est.

Oportet ergo sic eum pati qui facit et dicit que ignorat". Et
statim surrexit magister cocus et dixit: "Audite, o milites, racionem
meam. Ego etenim homo sum habens scienciam phisionomatis nature.
Manifestum est mihi Dimnem fraudulentum esse et impium, sicut videre
potestis, quia dicitur quod qui habet oculum dextrum minorem sinistro et
non facile volubilem et supercilia coniuncta adinvicem et in eundo caput
inclinans, accusator est et pessimus, sicut videmus hunc miserum". Et
Dimnes respondit: "Omnes (qui) sub celo sumus et nemo nostrum ascendit
super celos. Et hic qui talia dicit videtur esse castus et sapiens. Ergo
si, sicut dicit, animalium virtutes et corporales complexiones
mutantur, quare oportet dare bravium illis qui recte se habent et
dampnare illos qui publice deliquerunt? O insipiens, videris mihi
similis illi qui non videt trabem oculi sui, discernit et diiudicat
festucam quam vicinus habet in oculo suo et passus est quod passa est
illa stulta mulier.

Quia dicitur quod due mulieres una cum viro de captivitate
fugientes nude ambulabant. Quarum una invenit stramina quedam cum quibus
turpitudinem suam circumdedit et reversa est ad aliam et dixit: "Quomodo
sic ambulas, non erubescis?" Cui vir respondit: "O insipiens, oblita es
propriam videre nuditatem, et exprobraris hanc in hoc?"

Talis ergo es tu, o magister, qui tibimet non prevides: fetentes
habes plagas et audes assistere imperatori et in dando manibus tuis
tractare". Hec audiens cocus penituit de hiis que dixit et flevit amare.
Intelligens leo que dicta erant de coco eiecit eum foras. Et fuit
scriptum placitum et Dimnes reversus est ad carcerem, donec viderent
quid facerent de eo. Alius autem amicus Dimne venit ad eum et nunciavit
ei mortem Kilile. Super quo valde est turbatus et plorans et
lacrimans, capillos et genas discerpens et pectus percuciebat: "Heu
mihi, quid faciam? Nolo diligere vitam propter mortem tanti amici,
vivere nunquam nolo, nunquam talem benivolum inveniam et dilectissimum
amicum. Optime ergo dixit qui ait quod in tempore tentacionis finiuntur
mala".

Et post hec vocatus Dimnes stetit in iudicio et videns eum
stratigotus ait: "O Dimnes, audivi opera tua, et scias quia nullum
dubium remansit super te, et nisi pietas imperatoris esset magna et
infinita, non sineret te hucusque vivere". Dimnes respondit: "Nisi multa
et infinita esset illius pietas, non sufferret seviciam cordis tui
hucusque, nam video te servum audacem voluntatum tuarum et ante
condempnacionem meam violentam preiudicas mihi mortem. Et non multum
irascor tibi de hoc, quia semper maligni contrarii sunt astutis et
celeribus". Iudex autem dixit: "Oportet, principes ut sint rigidi in
veritate, indisciplinatos vero viros increpent et arguant. Sed laudo
tibi, o Dimnes, ut eligas magis penam in hoc seculo veritatem dicendo
quam in futuro". Et Dimnes respondit: "Bene dixisti, domine; sed decet
omnem prudentem discernere temporalia ab eternalibus. Sed ego innocens
sum in hoc crimine et non oportet me participare vobiscum et esse
condempnatorem sanguinis mei; si enim qui super alium mentitur
dampnatur, tunc et stultus multo magis qui super se. Videte ergo ne
peniteat vos, quando penitencia inutilis erit, et cavete ne paciamini
sicut ille qui attestatur quod non vidit.

Dicitur enim quod quidam actorcoreus concupivit uxorem domini sui,
et ipsa dedignata est eum. Et iratus ille cepit duas picas et docuit eas
dicere lingua Persarum: "Vidi dominam meam conmiscentem cum ostiario".
Accidit autem quod dominus suus comederet cum Persis. Qui audientes
picas erubuerunt valde, celebrato convivio retulerunt domino que pice
dicebant. Actorcoreus autem deforis stans dixit: "Et ego una cum eis
testor, et hec vidi non semel, sed multociens". Iratus autem dominus
voluit occidere uxorem suam. Ipsa autem annunciavit viro omnia quomodo
actorcoreus concupivit eam et pro eo quod noluit consentire, docuit
picas talia dicere et quod de lingua Persarum nescivit aliud dicere pice
nisi hoc de quo ipse eas docuit. Et Perse interrogaverunt picas de aliis
rebus et videbant quod nesciebant dicere nisi illud turpe verbum. Venit
autem domina ad actorcoreum et dixit ei: "Non times deum, quia talia
super me testificaris? Ita res se habuit?" Ille ait: "Verum ita fuit".
Et eo hec dicente dominus accepit clavam quam in manu tenebat et subito
insiliens in faciem eius obscuravit eum.

Ita et vos paciemini, si mendacium contra me testificamini".
Nullus ergo potuit condempnare Dimnem et reversus est in carcerem
stetitque ibi usque in diem septimum. Septimo autem die mater leonis
dixit ad eum: "O fili mi, si iste impiissimus de tanto crimine evaserit,
scias quod unusquisque de subiectis tuis non dubitabit facere quod
voluerit sine timore, et erunt certi quia de hoc quod fecerunt penam
non pacientur". Videns autem leo sue matris instanciam precepit ut
interficeretur Dimnes. Et interfectus est.

Postea philosophus dixit: "Scias, imperator, pro certo quod omnis
qui dolum fecerit, incidet in laqueum quem fuerit operatus".



Imperator autem dixit philosopho: "Cognovi quod dixisti; sed dic
mihi de aliis adinvicem se amantibus et semper in amicicia
constantibus". Philosophus dixit: +

"Dicitur enim quendam locum fuisse utilem ad venandum in quem
quidam venator sepius ibat. Erat autem ibi arbor alta, habens densas
frondes et desuper corvus habebat nidum. Una autem die vidit corvus
quendam venatorem ab arbore descendentem et deferentem in collo suo
recia et in manu baculum. Hoc videns corvus timuit et cogitavit in se
ipso stare in nido et videre quid ille faceret. Ille autem expandit
recia et super ea sparsit grana. Columba autem, aliis columbis domina,
vidit grana frumenti et non perspiciens recia cum aliis columbis incidit
in ea. Et venator gavisus est valde et inceperunt columbe unaqueque
commovere recia et agere de salute sua. Domina vero earum dixit: "Non
tristemini, sed omnes simul laboremus: poterimus forsan levare recia".
Et acquiescentes verbis domine sublevaverunt ea et elongate sunt a
venatore. Et venator videns iratus est valde et non desperans cepit eas
sequi, putans quod hoc non multum duraret. Corvus autem statuit intra se
a longe sequi eas et videre exitum earundem. Domina vero columbarum
videns venatorem sequentem eas dixit: "Iste auceps sequitur nos, et si
incederemus recto tramite, non desinet nos sequi; sed pergamus per
aspera et investigabilia loca, et sic desperabit de nobis et insuper in
hoc itinere habeo quendam murem amicissimum; ad quem si poterimus
occurrere, ligamina circumstancia corrodet et nos liberabit". Audiens
autem venator eas tale habere consilium, dimisit eas et reversus est.

Corvus autem volens scire modum salutis earum, et applicantes ad
foramen muris descenderunt in terram. Mus autem exiens et videns
columbam gaudens suscepit eam et dixit: "O fidelis amica, quis te tantis
periculis alligavit?" Respondit: "Nescis quod bone et male res
constitute sunt fortuna que me talibus circumdedit ligaminibus et talem
conductionem adduxit et ad celeritatem cecidi, ut in recia caderem. Et
non est mirum, si in hunc casum deveni; maioribus principibus et
sapientibus hoc accidit. An nescis quando sol patitur eclipsim a luna,
et luna cooperitur similiter umbra terre? Tunc maritimus piscis ex
profundo capitur et volatilia ab aere deponuntur, cum hoc sit
determinatum. Et propter hoc insipiens invenit desiderium suum et
sapiens defraudatur a concupiscencia sua". Hiis dictis a columba cepit
mus rodere et solvere dominam columbarum. Dixit autem ipsa: "Incipe
liberare subiectas meas et postea me". Mus autem nolens eam audire
solvebat ipsam. Columba vero dixit: "O mus, ne irascaris de hoc quod
dico tibi; cum enim deus dederit mihi potestatem earum, debeo eis
providere, quia benivole mihi sunt et per earum adiutorium deus nos a
laqueis liberavit. Timeo, si primum solveris me, ne in aliquo de istis
defeceris et reliqueris aliquam alligatam. Si autem ego sola ligata
remansero, necessitas benivolencie te constringet ut me solvas". Mus
autem dixit: "Sermones isti impellunt subiectas tuas ut magis te
diligant". Et hiis dictis absolvit eas et liberate sunt.

Videns autem corvus quod actum fuerat, descendit ante foramen
muris et vocavit eum. Ipse autem respondit: "Quis es, amice?" Et corvus
respondit: "Ego sum corvus et vidi pulcram amiciciam quam ad amicos
habes et vellem esse amicus tuus, et propterea veni ad te". Mus autem
dixit: "Quid est commune mihi et tibi? Oportet prudentem que possibilia
sunt querere, nam qui impossibilia querit similis est illi qui super
aquas conducit currum et navem super terram. Quomodo ero amicus tuus,
cum sim cibus tuus?" Corvus respondit: "Discerne in corde tuo
accidencia; non enim delector de te nutriri. Multo magis est mihi utile
te inter vivos esse, quia prodesse poteris amicicie mee et semper
cooperari in omnibus. Non oportet me dimittere te et vacuum a spe mea
reverti, quia certus sum de pura benivolencia quam ad amicos habes,
eciam si tu mihi eam non ostendis, quoniam prudencia velocis est similis
musco qui, cum operitur, expanditur et manifestatur odor eius". Mus
autem dixit: "Subtilis inimicicia adest, nam preliatrix contrastatrix
dicitur sicut leonis et elephantis; alia autem persecutiva et fugitiva
sicut gatti et muris. Et nemo debet se credere inicimis suis nec blandis
eorum verbis, quia licet aqua calefiat igne, naturam propriam non
amittit; si calida super ignem ceciderit, extinguit eum". Et corvus
respondit: "Scio quid dicis et verum est, sed mea amicicia non est
debilis, sed firma: durabit et stabilis erit sicut vas aureum bene
consolidatum quod difficile frangitur, et si tamen casu frangitur,
facile reparatur, et vas figuli cito rumpitur et nunquam reparatur. Ita
sincera amicicia incommutabilis est, et que pura non est, debilis est et
corruptibilis". Mus ait: "Accipio de cetero amiciciam tuam, quia nemo
reversus est vacuus qui de me habuit opus. Hec verba a te dicta sunt et
requisita diu adimplere optavi. Si in aliquo tempore reverti voluerimus
a conveniencia nostra, non dices quod vidi murem insipientem et decepi
eum et illaqueavi". Post hec ostendit se mus in foramine. Corvus dixit:
"Quare omnino non exis ad me?" Mus respondit: "Conversantes in hoc
seculo duobus modis se diligunt, spiritualiter videlicet et
corporaliter: spiritualiter quidem diligunt qui non querunt alia nisi
que pertinent ad animam; qui vero corporaliter, propter aliquas
seculares res in amicicia constant et permanent, similes sunt venatori
qui sparsit grana frumenti sub volatilibus, sed non ad utilitatem earum,
sed suam. Ego autem pro nullo factus sum amicus tuus nisi pro te ipso,
et quis detinet me exire ad te? Timor scilicet consubstancialium tuorum
et eorum consilium qui iuxta substanciam et speciem communicant tibi et
qui secundum voluntatem suam faciunt". Ait corvus: "Noli timere propter
hoc, quia caritas sincera argumentum est esse amicum amico amici et
inimicum inimico inimici, et te me diligentem et mei socii diligent".
Hiis dictis a corvo confirmatus est mus et exivit foras et confirmata
est amicicia eorum inter eos. Una autem dierum dixit corvus muri:
"Video foramen tuum esse iuxta viam et timeo ne propter me sit aliis
notum foramen tuum; sed scio locum extra viam ubi sunt pisces multi et
alia plura victualia et mihi est in eodem loco amica testudo, et habeo
voluntatem ire ibi et rogo te ut venias mecum, et comedemus insimul".
Et mus dixit: "Libenter venio tecum, quia et ego odio habeo istum locum
+". Et corvus accipiens eum per caudam portavit illum ad illum fontem
ubi erat testudo. Videns testudo corvum volantem in aera et deferentem
murem, putans alium extraneum corvum esse, timens abscondit se in aqua.
Corvus autem posuit murem in terram et vocavit per nomen testudinem.
Ipsa vero cognoscens vocem eius exivit ad eum et interrogavit eum unde
veniret. Ipse autem annunciavit ei omnia et gavisi sunt insimul gaudio
magno et comederunt omnes. Facta cena corvus dixit ad murem:
"Promisisti mihi quando eramus illuc, dicere mihi aliqua de tua
continencia". Mus dixit:

"Ego primum feci habitacionem aput quendam heremitam et absconse
comedebam pulmenta que preparaverat, et cum eram satur, dabam aliis
muribus que mihi superabant. Et multociens heremita suspendebat sportam
in altum, et nihil proficiebat nec poterat evadere de manibus meis. Una
autem dierum quidam extraneus venit ad eum et inceperunt loqui adinvicem
et inter alia verba que dicebant cepit heremita plaudere manibus, ut nos
expavesceret. Extraneus autem indignatus dixit: "Subsanas me, quia
loquor tecum?" Heremita respondit: "Oportet te prius interrogare qua
occasione ego plaudo manibus, et dicam tibi: nam in ista domo est mus a
quo magnum pacior contrarium, quia comedit annonam meam et corrumpit
eam". Extraneus ait: "Unus mus est an multi?" Heremita respondit: "In
domo multi sunt, sed unus est qui mihi multum nocet". Et retulit omne
esse suum. Extraneus autem dixit: "Iste mus habet aliquam occasionem,
quia inveni quod quidam dixit mihi de quadam muliere: "Ista mulier 
duobus annis commutat mundum zizanium pro immundo". Heremita dixit:
"Quomodo hoc fuit?" Extraneus respondit:

Una dierum hospitatus sum in quadam civitate aput quendam amicum
meum et cenantes dormivimus. Erat autem inter nos paries, et audivi eum
dicentem uxori sue: "Voluntas mea est crastino die vocari amicos et
epulari nobiscum". Ipsa dixit ei: "Quomodo potes hoc facere? Nulla habes
cibaria, ut des filiis tuis, sed omnia omni tempore destruis". Ille ait:
"Non sit tibi cure de hoc quod expendamus, quia qui congregant thesaurum
per usurpacionem, forsitan disperdunt semetipsos sicut lupus.
 

Dicitur enim quod quidam venator exivit ad venandum, habens arcum
secum et sagittas. Et obviavit capre et sagittavit eam et deferebat eam
in domum suam. Et cum rediret, inveniens aprum et sagittavit eum. Aper
vero pre dolore cucurrit et percussit illum et ceciderunt ambo mortui.
Cecidit et arcus tensus cum sagitta. Accidit autem ut lupus transiret
inde et videns pinguia cadavera dixit intra se: "Custodiam ista iuxta
posse meum, ut non videar negligens et tenear pro insipiente, et
sufficit mihi hodie comedere: cordam arcus corrodam". Et appropinquans
ad arcum, hoc est balistam, ut cordam comederet, incisa est corda et
percussus cum corda mortuus est.
 

Sic ergo paciuntur illi qui de alieno locupletari cupiunt". Illa
ergo dixit ei: "Vade, voca quos volueris; ego enim habeo granum, risum
et zizanium sufficiens sex vel septem viris, et ecce vado parare". 
Mane autem facto mundavit zizanium et sparsit illum in solario, ut
siccaret eum, et ivit ad aliud negocium faciendum. Et reversa mulier
vidit canem mingentem super zizanium et abhominata est eum. + Ego autem
omnia videbam et despexi multa pro parvo contaminato et audivi quendam
dicentem: "Ista mulier duobus annis commutavit zizanium mundum pro
immundo".

Taliter est et mus iste: sine occasione talia non auderet
facere; sed examinemus vestigia sua et inquiramus foramen suum et
inveniemus illud quod dat ei tantam audaciam". Forte in illa hora ego
eram in alio foramine et audiebam verba eorum. Erant autem in foramine
meo aurei mille quos ego cottidie expandebam subtus me, et magnifice
super eos delectabar. Et foderunt illi foramen et invenientes illud
dixerunt: "Hoc urgebat et impellebat murem talia audere, et videbis de
cetero quod mus erit debilis et non habebit virtutem tibi mala facere".
Et statim ablata fuit mihi virtus et fugit a me superbia et dereliquit
me elacio et annihilatus fui et mane videbar tristis ab aliis muribus.
Altera autem die volebam ascendere canistrum heremite in quo erant
pulmenta et non potui. Et propter hoc alii mures insurrexerunt in me et
inimici facti sunt mihi. Et miratus sum quomodo per aurum consanguinei
et subiecti diligebant et honorabant me +. Et eciam bona discrecio non
cognoscitur, nisi per aurum cogitacio et fortitudo facta est, et qui
aurum non habet, non potest aliquid habere de desideriis suis. Et
inveni scripturam dixisse: "Omnia per ipsum facta sunt et sine ipso
factum est nihil" dicens: nihil est factum, et qui habet paupertatem et
dives esse non potest, oportet eum se iacere in magnum mare, quia
parva aqua non potest mare attingere, nisi aer in terra desiccat et
consumit eam. Ita qui non habet divicias, non potest adimplere
desiderium suum, et qui vivit in indigencia, de levi potest subire
pericula et mittitur in discrimen et incipit bellum, unde multociens
amittit vitam et in futuro amittit regnum sempiternum, quia qui indiget
necessariis letari non potest, et talis effectus ab hominibus odio
habetur et tristis est et insipiens, et qui est insipiens non potest
operari sicut eum oportet. Et vidi omnia super quibus laudantur
divites et ea super quibus indigentes vituperantur, nam si indigens
fortis est, vocatur raptor et audax in periculo; et si dapsilis est et
largus, vocatur destructor et prodigus; si est humilis et paciens,
vocatur impotens; sed si est tacens, vocatur esse insipiens; si sciens,
vocatur sibilator; si pacificus, dicitur insensatus; et si opus fuit
inmutari ab aliquo vel querere, precipue ab avaro, tanta debent ei
inproperia quod melius esset ei ab hoc seculo transmigrare et non habere
solem testem de vituperio suo.

Et hoc dicens intra me vidi illos dividentes aureos meos et aspexi
quod extraneus reponebat porcionem suam auri in mallam suam et
reposuit eam sub capite suo. Et dixi intra me ut furarer illud, quia
putabam quod dormiret. Et ille evigilans percussit me super caput cum
quodam ramo quem tenebat in manu sua. Dolens reversus fui. Et iterum
ausus fui ire ad mallam. Et ille me videns iterum percussit me forcius
cum eodem ramo, et statim exivit sanguis per nares meas et effectus sum
pusillanimis et subtrahens me paulatim ivi ad foramen meum et iacebam
ibi sicut mortuus +. Et ex eo habui odio aurum et cognovi quod in omni
malorum vite materia est usurpatissima voluptas, et qui habet aurum,
levissimum est sibi evadere pericula in mari et in terra, sicut qui
liberam habet voluntatem, si supra petram inveniret aurum, illud non
caperet. Et certus fui nihil melius esse quam sua sorte esse contentum,
quia in illis laudatur expectacio et labor, ubi transitus et via
inveniri non potest. Dicitur enim quia prima virtus est elemosina + et
lucrum sapiencie est previdere futura. + Et propter hoc commutavi vitam
bonorum et elegi vitam heremi et habui amicam columbam, antequam corvus
factus esset amicus meus. Et vidi quod nulla iocunditas est in hoc
seculo similis conversacioni amicorum et cognovi per experimentum quod
sapiens non debet querere in hoc seculo nisi quantum sibi sufficiat. Et
hec omnia sunt levia omnibus ea volentibus, nam beata natura sufficiens
est soli victui, prebere scilicet necessaria et aquam, et nemo est
sapiens nisi ille qui, quando universo orbi dominatur, habet illud pro
nihilo. Ideo ergo dereliqui omnia illa et cepi societatem tuam". Et
reversus ad testudinem dixit ei: "Et pro istius ammonicione ego te
amicam recipiam". Testudo autem dixit: "Cognovi ea que dixisti:
benigna et discreta sunt et completa; sed vide et habe in memoria que
tibi contigerint et debes providere quod verba mea queque actus adornant
et medicus qui curat infirmum, nisi ei det utilia, nihil sciencia valet
sua nec potest consequi elevamen infirmitatis sue. Noli ergo cogitare de
mundi diviciis. Homo qui habet magnum sensum et est sine hiis,
adoratur sicut leo dormiens qui a nemine suscitatur, et dives insipiens
annihilatur velut canis amans vestimenta aurea vel porcus qui habet
campanellam auream in naribus. Cave de peregrinacione tua cogitare,
quia nullus capieris extraneus. Et ne reminiscaris de antiquis qualiter
fuisti dives et iam effectus es pauper, quia res sunt in generacione et
corrupcione, currunt sicut pulvis qui huc et illuc vento impellitur, 
quia nec pecunie sunt stabiles habenti et nec desperate non habenti.
Dicitur enim quod hec sunt pre ceteris rebus instabilia: umbra nubis,
amicicia improborum hominum, cupido mulierum, laus mendax et divicie. Et
sapiens secularis nec in habundancia iocundatur nec in modico
tristatur". Cum audisset corvus sermonem testudinis, letatus est super
hoc et ait: "Nihil est in mundo melius quam cum delectacione amicorum
vivere, nam nullus impellit velociorem nisi velox, sicut elephas cadens
a nemine sublevatur nisi a solo elephante". Hoc corvo dicente
subito supervenit capra. Quam videns corvus volavit super arborem,
testudo abscondit se in aqua et mus intravit in foramen. Illa autem
parum bibens de aqua stetit timida et respiciens huc et illuc. Corvus
autem desuper in altum volans prospexit, ne forte persequeretur ab
aliqua fera. Et dum prospiceret undique et neminem videret, descendit ad
testudinem et murem vocavit et dixit eis nihil mali esse. Testudo autem
exiens et videns quia capra non presumebat bibere de aqua, dixit: "Bibe,
dilecta, quia nemo huc venit, et dic mihi unde venis". Capra autem
dixit: "Usque nunc venatores venabantur me de loco ad locum et fugiens
huc perveni". Testudo autem dixit: "Esto constans et secura, quia huc
super nos nullus venator venit. Convivare nobiscum, quia ecce hic
adiacet terra viridis et aqua clara". Placuit autem capre insimul
comedere et conversari cum ipsis. Mus vero faciebat unoquoque die
colloquia et docebat eos de doctrina et disciplina sua sub quadem arbore
que erat prope fontem, densa frondibus. Quadam autem dierum
corvus, mus et testudo convenientes iuxta solitum modum expectabant
capram, et quia non venit, existimaverunt eam esse captam. Et corvus
volavit in altum, si forte posset eam videre. Et prospiciens vidit eam
ligatam et reversus corvus annunciavit muri quod vidit et testudini
dixit. Testudo ait ad murem: "In te iacet salus et liberacio capre
nostre". Ipse autem currens velociter pervenit ad locum ubi erat ligata
capra et dixit ad eam: "O sapientissima et dilecta, quomodo in talibus
malis incidisti?" Ipsa respondit: "Et quis potest cum tota sapiencia sua
habere auxilium et evitare illud quod est predestinatum?" Et hec dicens,
applicuit corvus et testudo similiter. Tunc capra dixit testudini:
"Quare huc venisti, mi carissima? Non bene fecisti, nam ego ero soluta 
deo volente a ligamine isto per murem et fugiam, corvus per aera
volabit et mus inveniet foramen; tu autem sola derelicta cruciaberis a
venatore". Ait testudo: "Vita post amicorum amissionem non est vita et
nulla intra se remanet iocunditas". Hec inter se dicentibus fuit soluta
capra et statim supervenit venator. Corvus volavit, mus latuit, capra
fugit, testudo sola remansit. Quam cepit venator et stricte ligavit eam.
Corvus autem et mus et capra videntes hec contristati sunt. Mus
autem dixit: "Videtis qualiter res accidunt nobis extra ordinem. Bene
dixit qui ait quia quando aliquis semel offenditur, pluribus vicibus huc
et illuc offenditur. Miser ego, non sufficit mihi quia amisi patriam et
parentes et divicias? Sed nunc perdidi amicam meam testudinem que
sciebat egregie observare proprietates amicicie. Melius fuisset mihi in
mortali corpore ut anima separata esset a corpore quam tantis malis
fuisset circumdata. Sed qui non remanet in uno, sed alteratur de hoc in
hoc est sicut stella que consurgit ab oriente et non ibi manet, sed
discurrit in occidentem et velociter absconditur et ipsa que nunc est
vesper efficitur Lucifer et Lucifer vesper. Ita res que aput nos sunt
nunquam in eodem statu remanent; sed propter hoc inveni meas
tribulaciones, sicut cicatrix, cum percutitur, simul patitur hec duo:
sentit dolorem percussionis et renovatur dolor preterite plage". Capra
autem dixit: "Tristicia nostra et tristes sermones nostri non indigent
rethorica nec iuvant testudinem. Dimitte ergo hos sermones et inveniamus
artem salutis sue. Dicitur enim quod virtus amicicie tempore
necessitatis probatur, fidelis in dando et recipiendo". Et mus dixit:
"De consilio meo est ut capra antecedat venatorem, fingat se cadere in
itinere venatoris quasi mortuam et corvus testetur mortem sedens super
eam et fingat comedere carnem suam. Nam puto quod hec videns venator
proiciet arcum suum et pharetram et ibit ad eam. Et quando ipsa videbit
eum prope se, surgat quasi clauda et ita claudicando iterum cadat in
terram, ut det ei spem attrahendi eam. Et cum viderit quod sit prope
eum, fugiat, et interim absolvam testudinem a laqueo". Capra fecit sicut
precepit sibi mus, et tali modo absolvit mus testudinem et omnes salvi
reversi sunt in locum suum. +



Imperator dixit philosopho: "Cognovi hoc exemplum de pura
dilectione. Dic ergo mihi exemplum qualiter ab inimico se homo debeat
custodire, eciam si eum tempore future vite dilexerit". Philosophus
respondit: "Non est permutacio in rebus pro amico fideli, nam qui
invenit amicum, adeptus est thesaurum animatum sicut in superiori
reperitur exemplo. Qui vero se credit inimicis, pacietur quod passi
sunt bubones. Dicitur enim quod in quadam magna arbore et
altissima conversabatur maxima multitudo corvorum quorum unus eorum rex
erat. Et prope arborem erat quedam petra in qua multa milia bubonum
habitabant; et ipsi unum bubonem regem habebant et semper bubones
inimicabantur corvis. Una autem noctium supervenerunt bubones et
invenerunt corvos dormientes et contra eos impetum facientes multos
interfecerunt et multos ex ipsis plagaverunt. Crastina autem die
rex corvorum congregata multitudine suorum in curia dixit: "Vidistis
quid nobis contigit, quoniam bubones male nos tractaverunt et quod alios
interfecerunt, alios plagaverunt et aliis pennas evulserunt et penitus
vires nostras vicerunt +. Oportet ergo previdere futura, ne deterius
nobis contingat, si ipsi perceperint nos debiles esse in sompno". Erant
autem aput regem istum consiliarii quinque quorum primus dixit: "Nihil
aliud salvabit nos nisi fuga et conversaciones huius loci relinquere;
nostris enim adversariis resistere non possumus". Secundus dixit: "Non
videtur mihi bonum esse ut pro una eorum victoria nostram patriam
relinquamus et in extranea vivere eligamus, sed oportet laborare et
preparare; si aliquando superveniant, sic nos custodiamus, ut in medium
nostrum non possint introire, et pugnemus viriliter et, si eos
vicerimus, deo gracias agamus; sin autem, sine infamia sequi poterimus
primum consilium". Tercius vero dixit: "Non bene dicunt isti; sed
oportet nos prescire et subtiliter inquirere si ipsi nostri inimici
nobiscum pacem habere volunt vel conventum pacis muneribus facere, et
mittemus eis promissa munera, et ita in pace vivemus sine cogitacione,
quia semper reges impotentes qui timent fortes inimicos suos, duabus
de causis auro commutacionem faciunt: prima, ne regna amittant, secunda,
ut subditos illesos custodiant". Quartus autem dixit: "Salva debita
reverencia regi, non bene consiliaverunt, sed melius est stringere et
preparare nos et ordinare custodes qui vigilent de nocte, donec alii
dormiunt. Et si venerint, preliari oportet viriliter et sic subiciemus
eos nostris pedibus. Certe si verum volumus dicere, meliores et
preciosiores et eciam forciores eis sumus. Si enim, ut dicis, tributum
dederimus, de precio non erunt contenti, sed petent plus quam erit posse
nostrum. Dicitur enim quod in necessitate oportet inimicos parvis donis
attrahere, et non maximis et multis. Quodsi tributum dederimus, vires
eorum augmentabimus et nostras dissolvemus. Virge que stant ad solem
modica inflexione umbram elongant, multa autem efficiunt contractionem.
Ergo oportet nos pugnam expectare et tollerare". Quintus dixit: "Non est
nobis possibile tollerare pugnam, quia forciores et potenciores nobis
sunt inimici; qui enim se ipsum cognoscit et cum potencioribus se ad
pugnandum procedit, se magis ledit quam inimicum, qua sapiens nunquam
debilem existimat inimicum. Sed sic nos debemus preparare ad pugnandum
cum bubonibus, tanquam si cum elephantibus essemus pugnaturi. Ego autem
usque nunc timui inimicum; nullus enim sapiens contempnit suum inimicum,
eciam si longe conversetur, et bonus comestabulus, ubi alia ingenia sunt
ad expugnandum inimicos, non incipit pugnam, quia in omnibus aliis rebus
fiunt expense verbis et diviciis amplius, in pugna vero anima pro anima
commutatur". Rex autem dixit: "Si pugnare non laudas, quid ergo aliud
consiliaris?" Ipse autem respondit: "O rex, oportet te consilium habere
cum omnibus sapientibus et subiectis tuis, quia potencius est consilium
optimum mille aliis et addit aliquid utilitatis regi in sermonibus
sicut mari aqua fluens. Et ut cognoscas, sapiens potenciam inimici non
vilipendit, ne verbis ei nocumentum contingat, sed secundum consilium
quod accepit preparat milites suos et ingenia sua. Et postquam me
consiliatorem tuum fecisti, non dico tibi palam, sed volo tecum loqui
privatim. Palam quidem hoc dico quia sicut non videtur mihi bonum
pugnare, ita displicet mihi dare pecuniam, si in talem casum inciderem,
quia sapiens vir magis eligit mortem cum gloria quam vitam cum dedecore.
Noli ergo negligere nec hoc in crastinum reservare, sed si placet tibi,
privatim dicam, quia audivi antiquos dicentes quoniam reges ex bona
disposicione victores fiunt. Et optima disposicio procedit ex bono
consilio et consilium magis operatur, si non publicatur. Qui ad
consilium convocat alios, publicatur vel ab hiis qui convocantur aut
per consiliariorum ministros aut per eos qui nuncii mittuntur aut per
eos qui ex factorum consequencia recte inspiciunt et sillogizant. Et qui
suum proprium custodit consilium, duobus modis ei confert bonum: vel
quia ad id pervenit quod desiderat, vel saltem detrimentum sui evitat.
Et si ille qui consiliarios sibi convocat sapiens est sapienciorque
efficitur, non debet convocatorum quasi minus peritorum consilium
spernere; per eos enim affirmatur et perspicacior efficitur eius
intellectus. Si enim rex consilia sua custodierit et sapientibus viris
utatur in suis disposicionibus, timetur a multis et irreprehensibilis
perseverabit animus eius, nec minus prudentis bene servientis servicia
nec delicta negligencie mandat, ac sic in omnibus perfectus existit.
Ordo autem in consiliis est: consilia binarium extendencia quantumcumque
auditores admittunt. Ubi autem duo precepta tibi narrabo, quatuor
aures intervenire volo".

Hec audiens rex surrexit solus com solo et ingressi sunt cubiculum
et consiliarius eum interrogavit de magnitudine inimicicie. Rex
autem dixit ei a principio usque ad finem, et ille respondit: "Dicitur
enim quod mortuo rege volatilium congregatum est omne genus et noctuam
elegerunt in regem. Corvus autem illuc veniens dixit: "Si nec eciam ossa
remansissent aliarum preciosarum avium, pavonum, phasianorum,
columbarum, anatum, non debetis tam turpem avem eligere in regem;
similiter enim pulchritudinem et anime intellectum amisit et est expers
diei luminis et est dolosa et fraudulenta et quod omnibus est deterius,
nulla alia avis ei appropinquat propter fraudem et dolum quem in se
habet. Et si contigerit quod rex sit sine intellectu, nemo sibi
appropinquabit; si autem sapiens et castus, omnes eum diligunt et leto
animo ei appropinquant sapientes et casti, et regnum eius manet
incommutabile ac ipsi omnibus bonis habundant sicut lepus qui ivit ad
elephantem ex parte Lune et recte gessit omnia negocia regni sui et
subiectorum suorum". Volatilia dixerunt: "Quid fuit hoc?" Corvus dixit:

Dicitur enim quod, cum quondam non plueret, foncium aque diminute
sunt, arbores desiccate et constricta animalia omnia et maxime
elephantes. Congregaverunt ergo se coram rege eorum et dixerunt ei:
"Oportet nos de hoc loco in aliam provinciam transmigrare, ubi sunt
herbe virides et aquarum copia, ne forte hic moriamur". Rex vero misit
quosdam qui loca exquirerent. Qui locum aptum invenientes reversi sunt
et dixerunt: "In tali loco est herbarum viridium copia et foncium
habundancia". Et sic rex cum suis ad locum pervenerunt. Erant autem ibi
cavernee mansiones leporum, et elephantes ambulantes per locum illum
quosdam de ipsis conculcando interfecerunt et cavernas eorum
destruxerunt. Revertentes elephantes ad hospicium eorum, congregaverunt
se lepores in conspectu regis eorum et annunciaverunt que passi sunt ab
elephantibus et eum rogaverunt, quatinus a tantis malis eos liberaret.
Surgens unus ex leporibus ait regi: "O domine rex, si tibi placet, ego
vadam ad ipsos et faciam eos de loco discedere; tantum aliquis mecum
veniat qui mea verba aput eos audiat, ne forte mentiri me putetis". Rex
autem dixit: "Tu fidelis es; non est opus ut super te testem mittamus;
scimus fidelitatem et bonitatem tuam ac voluntatem quam in nos habes.
Vade et fac quod vis". Lepus autem surgens in ortu lune ivit ad
elephantes et timens ne conculcaretur ab eis, ascendens super montem
et clamans voce magna dixit: "O rex elephantum, ad te missus sum a
Luna, et scis quia nuncius, si improba verba pronunciaverit, tamen nihil
iniurie debet reportare. Audi ergo me que dicit tibi Luna: "Iniustum est
et inordinatum potentes cum impotentibus pugnare, parem autem cum pari
laudabile. Tu autem venisti in hunc locum iniuste et magnum contrarium
fecisti subiectis meis leporibus, impotentibus animalibus, et
interfecisti eos et dissipasti cavernas ipsorum et turbulentam fecisti
aquam eorum. Et nisi de hoc loco cito exieris, ego extinguam oculos tuos
et interficiam gentem tuam. Et si non credis, veni cum lepore ad fontem
et videbis me". Audiens hec elephans miratus est valde et ivit ad fontem
cum lepore. Lepus autem ostendit lune figuram in fonte et dixit ei:
"Ablue te de hac aqua et roga Lunam, ne irascatur contra te et ut sis
dignus colloquio suo". Ipse autem hoc faciens, conturbata est aqua et
ex aque mocione insimul cum aqua moveri videbantur. Et dixit ei lepus:
"Vides quomodo irata est super te in eo quod fecisti?" Elephans vero
timens dixit: "O domina, noli contra me irasci, quia ego statim recedam,
nec de cetero huc veniam nec aliquis de meis subiectis". Et hoc modo
liberati sunt lepores ab elephantum infestacione. Hoc vobis retuli
pro ira et superbia avis noctue, quia nemo potest ei vicinari nec
consiliari cum ea nec est de regali genere". Iterum autem volatilia
consilium inierunt ut falconem in regem eligerent. Corvus autem surrexit
et dixit: "Non consencio ego, sed illi qui regem malignum eligunt,
pacientur quod passi sunt lepus et squiriolus qui elegerunt iudicari a
fraudulento et doloso iudice". Volatilia dixerunt: "Quomodo fuit hoc ?"
Corvus ait:

Prope arborem ubi erat habitacio mea erat caverna squirioli qui
amicus meus erat et dilectus valde. Una autem dierum discessit et
dimisit cavernam suam, ego autem expectabam eum, et ipse non
revertebatur, unde multum contristabar. Interim venit lepus et habitavit
in caverna illius. Post hoc reversus squiriolus dixit: "De hoc testem
habeo quia domus mea est". Et lepus ait: "Cum iudicem inveneris,
producas testes tuos". Et ille ait: "Prope est nobis iudex". Lepus
dixit: "Quis est ille?" Squiriolus respondit: "Est quidam heremita iuxta
mare, iustus et timens deum". Et lepus ait: "Eamus igitur ad eum".
Heremita erat gattus. Ipse autem eos videns gavisus est et flectens
genua fraudulenter adoravit eos, si forte posset eos decipere. Ipsi
autem appropinquantes ceperunt invicem sibi loqui. Iudex autem dixit
eis: "+ Senex sum et in decrepita etate positus et propter hoc non bene
video nec auribus audio. Appropinquate ergo mihi et elevate voces
vestras, ut que dicitis intelligam". Ipsi autem sicut insipientes
fecerunt. Et audiens que dicebant cepit monere eos. Illi autem audientes
moniciones eius magis secure appropinquati sunt ei. Ille autem repente
surgens occidit eos.

Et hanc parabolam retuli vobis, quia falco fraudulentus est et
carnes devorat; non debetis ei regnum committere". Audientes hec
volatilia falconem spreverunt. Falco cum esset expulsus, dixit ad
corvum: "Nescio quod malum vel contrarium tibi feci, et tu tantum
detrimentum mihi fecisti; sed scias quia arbor dolabro reincisa
recrescit et plaga gladio facta consolidatur et incalescit, lingue autem
vulnus insanabile perseverat, quia ad medium cordis pertingit, sicut
sapiens dicit: "tolleranda est plaga, sed non in capite, et plagam fac,
sed non in corde"; etenim aqua ignem extinguit et venenum pellitur
medicamine, sed ignis malignitatis omni tempore vivit. Et tibi dico,
corve: Inter me et te est arbor plantata que nunquam poterit evelli". Et
hec dicens falco recessit plenus ira, et penituit corvus de hiis que
dixerat". Rex autem dixit: "Relinquam amodo talia et dic nobis de
imminentibus necessariis et quid debemus facere". Corvus dixit: "Prelium
non laudo, pecuniam dare non consulo, sed faciamus ingenium sicut quidam
fecerunt qui per fraudem abstulerunt hircum cuiusdam heremite.

Dicitur enim quod quidam heremita emit hircum et ligatum trahebat
post se et ibat ad cellam suam. Et quidam tres consiliati sunt, ut ei
tollerent hircum. Et appropinquans ei primus dixit: "Despota, non
licet tibi trahere canem post te contaminatum". Et pergens parvum ante
invenit alium, et dixit ei: "O heremita, opera impii facis; si enim
esses heremita, nunquam traheres canem, sed illum solveres et ires sicut
heremita". Et procedens, dixit ei tercius: "Nunquam vidi heremitam
trahentem canem, sed vendas eum mihi". Ipse audiens eos talia dicere
credidit et putavit hircum esse canem, et sic absolvit eum et pergens ad
lavacrum, lavans vestimenta sua mundavit se. Illi vero accipientes
hircum occiderunt et eum sibi diviserunt.

Et hec tibi dixi, ut scias quia magis valet ingenium quam
prelium. Dico ergo et consulo ut tua magnitudo contra me irascatur coram
omnibus, et precipias me in medio poni, vocans me tuum proditorem facias
evelli pennas meas, ut nec una super me remaneat, et aliquantulum
verberari, ut sanguinolentus efficiar, et ad pedem arboris eicere me
facias. Hoc facto discede cum omnibus et noli reverti, quousque visum
tibi fuerit quod penne sunt mihi ad integrum restitute et restaurate, et
facias ita quod nullus sit ausus venire ad arborem". Rex autem hoc
faciens recessit cum suis. Nocte autem facta bubones venerunt ad
arborem et neminem invenientes preter corvum deiectum et verberatum sub
pede arboris presentaverunt eum regi suo. Ipse autem interrogavit eum
quis esset et quo alii corvi ivissent. Corvus respondit: "Ego sum talis
et filius talis; quo vero corvi iverint, ego nescio. Quomodo ego possum
scire consilium eorum qui ab eis ita vituperatus sum?" Rex autem dixit:
"Vere iste est consiliarius summus principis corvorum". Tunc precepit
ministris ut interrogarent eum qua causa talia passus esset mala. Corvus
respondit: "Meum malum consilium ad tantum malum conduxit me. Quando
corvi a vobis victi fuerunt, tunc inierunt consilium et unusquisque
iuxta suum intellectum consiliatus est. Ego autem presumpsi et dixi de
vobis quia potenciores et forciores eratis corvis et dixi eis: "Propter
hoc non debetis obstare, sed querere omnimodo pacem eorum". Et eciam
tributa dare laudavi: "que si ipsi dignati fuerint recipere, gracias deo
referre debetis, quia sapiens humiliare se debet petenciori inimico suo,
quousque fugiat ipsius iram. An non videtis quia magnus ventus magnas
arbores radicitus prosternit et frangit, ramos autem, quia flectuntur,
non ledit? An non videtis quantos occiderunt et quot pennas evulserunt
et quot ex eis plagis afflixerunt?" Et audientes corvi et putantes me
fore proditorem eorum et vestrum amicum ira repleti tali dampnacione me
punierunt et elegerunt magis pugnam quam pacem". Audiens hoc rex bubonum
dixit primo consiliatori suo: "Quid faciamus de isto?" At ille:
"Interficiatur cito; magna enim victoria de isto accidet, quia liberati
erimus a suo intellectu et maximo ingenio. + Dicitur enim quod qui aptum
tempus ad faciendum aliquid amiserit, nunquam ad idem redire poterit, et
qui videt inimicum in debilitate et non occidit eum, postea penitebit,
quando vires resumet". Unus autem consiliarius dixit: "Non debet hic
interfici; sic enim scriptum est: "Calamum fractum noli frangere", +
maxime autem de isto. Iustum est ei misereri et pietatem habere super
eum qui talem pro nobis passus est penam et oportet nos eum visitare +:
forsitan de eo aliquam utilitatem habere poterimus sicut mercator de
latrone.

Dicitur enim quod quidam mercator senex et dives habebat uxorem
pulcram et iuvenem et valde eam diligebat. Ipsa autem fugiebat eius
amorem, quia scriptum est quod
 

mulier subtilis, iuvenilis virque senilis
temporibus vite nunquam vivit sine lite.
 

Quadam vero nocte dormientibus ipsis fur intravit domum. Mulier videns
furem timuit et se pectori viri astrinxit. Excitatus autem vir dixit
intra se: "Unde mihi hoc et que pietas mihi fuit ista?" Et respiciens
vidit furem et cognovit quia pre timore ipsius hoc fecit. Et conversus
ad furem dixit: "Accipe de domo mea quantum vis, quia multa bona mihi
fecisti; per te enim hac nocte uxor mea me amplexata est, quia illa quam
multum diligebam me odio habebat".

Ita per inimicum multociens dilectio contingit". Alius autem
consiliator dixit: "Bene dicit iste, o rex, quia sapiens, quando amicum
sui inimici iratum coram eo invenit, suscipit eum et ei benefacit,
sperans per ipsum aliquam subtilitatem consequi sicut homo qui a morte
liberatus fuit per pugnam latronis et dyaboli.

Dicitur enim quod quidam heremita habebat iuvencam. Fur autem
videns eam et cupiens eam furari secutus est heremitam. Dyabolus autem
forma hominis assumpta cum fure pergere cepit. Fur vero dixit dyabolo:
"Unde venis et quo vadis?" Ait ille: "Dyabolus sum et volo istum
heremitam suffocare". Fur dixit: "Ego volo auferre iuvencam eius". Et
sic ambo secuti sunt illum usque ad domum suam. Heremita vero posuit
iuvencam in domo sua et intravit cenare. Nocte autem facta dixit fur
intra se: "Si dyabolus intraverit ad suffocandum heremitam, forsitan
ipse clamabit et sic congregato populo amittam spem meam". Et dixit fur
dyabolo: "Moreris hic et subtiliter respice, donec ego vadam et
iuvencam recipiam, et erit nobis communis". Dyabolus autem timuit ne,
cum ille intraret ad rapiendum iuvencam, persentiretur ab hominibus et
sic utique deficeret in spe sua. Et dixit latroni: "Sustine, donec
dormiant homines, et voluntatem nostram adimplebimus". Latro noluit et
ceperunt inter se rixari. Dyabolus vero vincebat latronem. Et latro
vocavit heremitam et dixit ei: "Veni, adiuva me, quia iste dyabolus te
suffocare volebat". + Surrexit heremita et insimul expulerunt dyabolum
et sic liberatus fuit a morte.

Et hec tibi retuli, ut scias quia sapiens debet benefacere
amico inimici sui et prosequatur utilitatem". Primus vero consiliator
qui dederat consilium occidendi illum ait: "O rex, velociter occidatur,
quia seductor est ille, et noli credere mendacibus verbis suis. Sapiens
non credit mendacibus, insipiens autem qui mendacibus credit similis est
illi qui credit quod audivit pocius quam quod vidit.

Dicitur enim quod quidam carpentarius habebat uxorem valde
pulcram. Ipsa autem diligebat quendam vicinum suum. Parentes eius hoc
percipientes nunciaverunt viro suo. Et ait ille: "Non credo, nisi videro
oculis meis". Et temptans eam dixit: "Preceptum recepi a rege ut
construerem sibi domum; longo itinere iturus sum. Prepara ergo mihi
necessaria". Ipsa autem gaudens velociter hoc fecit. Exiens autem vir
monuit eam claudere ianuas et custodire domum bene, donec veniret. Et
parvum pergens, reversus occultavit se in domo cuiusdam vicini sui
qui ei dixerat de adulterio uxoris. Nocte autem facta clam ingressus est
domum suam et abscondit se sub lecto. Et uxor misit pro amasio suo,
dicens: "Veni cito, quia vir meus abest et in longinquam abiit
regionem". Ille autem veniens introivit domum et clausa est ianua. Tunc
lectum ascendit et cum magna delectacione concubuit cum ea.
Carpentarius autem audiens et videns delectacionem eorum et colloquia
obdormivit et pedem suum extendit. Ipsa autem videns pedem mariti sui
dixit amasio suo: "Interroga me alta voce: quem plus diligis, me an
virum tuum?" Ipse autem hoc fecit. Et illa respondit: "Noli virum meum
nominare; sufficit tibi quod fecisti". Et ille magis ac magis
interrogavit. Ipsa quasi irata respondit: "Quid tibi opus est
interrogare de viro meo? An nescis quia nihil prepono super terram
dilectioni viri mei? Etenim si mulieri levitate aliquid contingit aut
infortunium ut aliquem diligat, non relinquit ergo propter hoc
dilectionem viri sui. Vir enim meus amor legitimus mihi existit et
dulcior est mille amasiis ac melior est parentibus et amicis, fratribus
atque filiis, quia labor eius uxoris est totus. + Cariorem habeo unum
digitum pedis viri mei et eum magis diligo capite tuo. Sed quia non
sufficit tibi quod fecisti et virum meum nominasti, cito surge et exi de
domo mea et nunquam sis ausus reverti huc". Ipse autem surrexit et
abiit. Vir autem excitatus omnia audiebat et dicebat intra se: "Vere
amor uxoris mee multum firmus est erga me". Mane autem facto surrexit
vir et cepit muscas ei repellere, ipsa vero dormiebat. Cumque finxisset
se excitari, dixit vir eius ad eam: "Requiesce, o dilectissima, quia in
hac nocte multum te fatigavit ille baccalarius". Et ille miser non
credidit quod vidit, sed quod audivit.

Et ideo retuli hanc parabolam tibi, ne credas verbis corvi astuti
et impii, sed occidatur cito". Rex vero propter insipienciam suam non
acquievit dictis consiliarii sui, immo precepit corvum mitti cum magno
honore usque ad antrum et datus fuit ad custodiam cuidam buboni
senissimo pro eo quod habebat cavernam suam valde calidam et plenam
plumis. Primus consiliarius iratus dixit: "Postquam eum non occidisti,
mittatur in carcerem et custodiatur et conversetur aput nos tanquam
inimicus; discretus enim est et dolosus et puto eum per fraudem et
decepcionem hoc facere". Cepit autem corvus solus cum singulis
bubonibus loqui et unumquemque suum specialem amicum facere. Una autem
die presente rege et omnibus qui cum eo erant corvus dixit: "Audivi
antiquos dicentes quoniam qui ponit se ad ignem, quitquid petit, dabitur
ei. Volo autem et ego facere et rogare dominum ut natura mea convertatur
in bubonem, ut contra corvos pugnem et vindicem me de eis et restaurem
vituperium quod mihi fecerunt". Tunc sapiens fuit ibi ille qui
consiliatus fuerat ut corvus occideretur et dixit ei: "Similia sunt ista
verba tua quasi vas plenum veneno, et si te igne cremaverimus, nunquam
tua natura poterit immutari, sed semper in tuam antiquam creacionem
revertetur sicut mus qui reversus est in propriam suam naturam et
coniunxit se cum illo qui erat generis sui et sprevit solem et lunam et
alias creaturas.

Quia dictum est quod quidam heremita religiosus stabat super
flumen et orabat. Et ecce milvus portabat murem, et cum esset prope
heremitam, cecidit mus in terram. Heremita pietate motus oravit ut
converteretur in puellam. Et statim exaudita est oracio eius et conduxit
eam in domum et nutrivit eam intantum quod esset facta etatis legitime.
Et volens eam copulare viro venit ad eam et dixit: "Volo te maritare;
dic mihi quem vis habere virum". Illa respondit: "Illum + qui est
forcior sole". Ivit ergo heremita ad solem et quesivit ab eo quis esset
forcior ab eo. Et sol respondit: "Ego potens sum, sed nubes potenciores
sunt me que obscurant lumen meum, quando volunt". Ipse autem ivit ad
nubes et dixit: "Quis forcior vobis est?" Ipse responderunt: "Ventus
nobis forcior est et ducit nos quo vult". Heremita similiter venit ad
ventum et dixit ei sicut dixit nubibus. Ventus respondit: "Ego quidem
potens sum, sed mons potencior me est, quia ipsum concutere non possum".
Et ipse ad montem pergens ait similiter. Mons respondit: "Ego quidem
potens sum, sed mus potencior me est, quia cavat et perforat me, et non
possum eius vitare nocumentum". Heremita venit ad murem et dixit ei:
"Volo apparentare tecum". Mus respondit: "Ego sum parvus et ipsa magna
in corpore, foramen meum non capit eam". Heremita reversus est ad
puellam et retulit ei omnia que dixerunt ei. Ipsa respondit: "Si ita
est, ergo roga deum tuum ut revertar in antiquam meam naturam et
formam". Heremita hoc fecit et exaudita est oracio eius et coniunxit eam
muri.

Hoc tibi retuli, o rex, ut scias quia, eciam si concremes, in
suam naturam et voluntatem revertetur". Rex autem noluit acquiescere
consiliis eius. + Permansit corvus ibi, explorans facta bubonum
et impinguatus est, fortis factus est et restaurate sunt ei penne. Et
apto ac congruo tempore discedens ivit ad corvos suos et dixit regi suo:
"Vale, o rex +: ecce omnes bubones in uno antro absconsi latent. Cito
accipiat unusquisque unum lignum quod possit portare et ponamus in ore
antri et supponamus ignem et alis nostris ventemus, quousque flamma
elevetur. Hoc modo illi qui sunt intus fumo morientur et exeuntes flamma
comburet. Et si quis ab igne evaserit, nos eum interficiemus". Hoc facto
corvi prorsus liberati sunt do inimicis suis et reversi sunt corvi una
cum rege eorum in habitacionem suam. Rex autem interrogavit
corvum qualiter conversatus fuisset cum bubonibus et quomodo potuit
sustinere gravitatem eorum. Corvus respondit: "Sapiens omnia suffert".
Rex ait: "Annuncia mihi bubonum prudenciam qualis fuit". Ille dixit:
"Non vidi aliquem eorum intellectum habere nisi illum qui consiliabatur
me interficere +, alii insensati fuerunt. Oportet ergo reges consilia
sua celare et non permittere aliquem extraneum ea perscrutari nec eciam
videre aquam unde faciem suam lavat nec lectum nec vestes nec arma nec
comestiones nec equitaturas nec armenta. Sed hoc non potuerunt bubones
facere propter eorum superbiam nec ideo vincere valuerunt. Superbus
namque in toto tempore vite sue vix triumphabit, et maxime qui
consiliatores sine intellectu habet, eciam vitam suam non poterit
salvare. Sed ego fui obediens et humiliavi me inimicis meis, ut meum
adimplerem desiderium sicut serpens fecit ranis.

Dicitur enim quod quidam serpens senex fuit effectus nec
poterat venari nec eciam victum necessarium habere. Et pergens invenit
gurgitem plenum ranis in quo alio tempore solebat venari. + Et
cogitacione plenus extendit se super gurgitem. Et ecce quedam rana venit
ad eum et dixit: "Quare es in cogitacione?" Ipse respondit: "Quomodo non
debeo cogitare, cum semper de hoc gurgite vitam habuerim? Et nunc ivi
ad patriam et heremita dixit mihi ut nullam de vobis amplius per vim
accipiam et volo de cetero regi vestro esse subiectus". Rana autem ivit
et renunciavit hoc regi suo. Rex autem ranarum hec audiens + suscepit
eum et dabat ei cottidie duas ranas comedere. Et hoc tam diu fecit,
donec solus rex remansit; deinde ipsum regem comedit. Et hoc
fecit humilitas quod non potuit ira facere nec superbia. At ego illos
tolleravi, ut ego ad illum finem perducerer quem vidistis". Rex vero
dixit: "Nunc cognosco quia melius valet ingenium quam prelium; etenim
ignis calidissimus est et acutus, sed sola que super terram sunt
corrumpit, aqua vero frigida et suavis ab abysso terram penetrans
ascendit et super terram existencia nutrit et evellit, ignem eciam
extinguit. Sed nemo debet contempnere ista quatuor, scilicet ignem,
infirmitatem, inimicum et debitum". Corvus autem dixit regi suo: "Omnia
que facta sunt per tuam fortunam facta sunt. Quando duo sunt in uno
consilio et investigant aliquod factum, fortuna forcioris intellectus
adiuvat alium ad perficiendum quod desideravit; si vero ad intellectum
similes, ille qui meliores habet subiectos; sed si in isto sunt pares,
tunc magis fortunatus". Rex ait: "Video quod fidem opera tua ostendunt
et bonam voluntatem quam erga me habes. Alii autem verbis tantum
placuerunt; per te enim gracia magna venit super nos, per te dulce
sompnium recepimus, per te utiles comestiones recepimus, per te ab
inimicis nostris penitus liberati sumus. Dicitur enim quod magnam
invenit requiem qui de febre liberatur et qui magnum deponit onus et qui
ab inimicis expeditur". Corvus autem ait: "Gracias ago deo meo qui
supposuit inimicos tuos sub pedibus tuis et exoro eum ut
incommutabiliter regnum tuum custodiat et in gaudio et in pace permanere
faciat". Rex ait: "Quomodo vidisti regem bubonum et conversacionem
eorum?" Et ille ait: "Stultam, malam et anomalam et sine ordine preter
illum qui consiliatus est me occidere; ipse enim erat omnibus
intelligencior". Rex dixit: "Quid tibi visum est de eius intelligencia,
quia taliter eum laudas?" Et ille ait: "Omni disciplina erat plenus,
promptus in loquendo +, omni sciencia et omni virtute circumfulsus +".



Imperator dixit philosopho: "Cognovi hoc exemplum quod dixisti.
Nunc ergo dic mihi quomodo iam aliquis pervenit ad id quod desiderat et
cupit et non potest retrahere, sed perdit illud". Philosophus ait:

Dicitur enim quod quidam symei habebant regem senissimum et
propter senectutem eius eum vilipendebant. Et erat inter eos quidam
symeus iuvenis scismaticus et fortis qui facta coniuracione contra ipsum
querebat eum interficere. Ille vero propter impotenciam et senectutem
suam et quia non poterat resistere, timore perterritus fugit. Et
descendens ad littus maris elongatus est a patria sua. Et cum iret per
maritima cogitosus, invenit iuxta mare arborem ficus, et erat onerata
fructibus, et ascendit in eam et comedebat de ficubus. Et postquam fuit
saturatus, decoriabat ficus et proiciebat coria in terram. Interim
testudo maritima exivit de mari in calore diei, ut requiesceret sub
umbra arboris, et incepit comedere coria ficuum. Quam ut vidit
symeus, deridebat eam et proiecit ei de ficubus. Testudo autem dulcorata
illorum sapore respexit sursum et dixit: "Quis es, amice, qui tales
fructus mihi dedisti?" Symeus respondit: "Miser alienigena sum qui
propter senectutem meam eiectus sum de regno meo, et nisi fugissem,
occisus fuissem. Et ego qui eram multarum gencium dominus, modo solus
sum". Testudo dixit: "Confortare, amice, quia ego ero tecum et associabo
te et noli curare de illo regno temporali, sed cura de futuro
eternali; omnia enim huius mundi vana sunt et transitoria". Sic
adinvicem facti sunt amici. Testudo autem portabat ei de piscibus et
ipse dabat ei de ficubus. Testudo oblita est reverti in domum suam, et
cum per longum tempus stetisset nec domum suam redisset, uxor eius facta
est multum cogitosa et nesciebat de viro suo utrum vivus esset an
mortuus. Quidam autem vicinus dixit ei: "Vir tuus vivit et habet quendam
symeum amicum et tantum cum eo delectatur quod nec curat ad te venire".
Uxor vero contristata querebat quomodo posset symeum occidere et ad se
reducere virum suum. Una autem dierum dixit testudo symeo: "Amice, volo
ire ad domum meam". Et cum redisset, invenit uxorem suam infirmam et in
lecto iacentem et ait ad eam: "Quare sic tristis es?" Respondit uxor:
"In magnam infirmitatem incidi, et dicunt medici quod non erit mihi
sanitas, nisi habeam cor symei". Ipse autem cogitare cepit qualiter
posset habere illud, quia difficile hoc erat ei. Et cum non posset aliud
invenire nisi cor amici sui, prodicionem putabat esse et mille modis
cepit cogitare. Tandem reversus est ad symeum et salutavit eum. Symeus
vero interrogavit eum de mora sua. Testudo respondit: "Pro nullo alio
servicio moratus sum nisi quod pro te erubescebam qui non possum tibi
mereri bonum quod mihi fecisti". Symeus dixit: "Non existimes talia,
quia non sum talis ut ab amicis retribucionem petam, maxime a te qui
mihi tanta bona fecisti, videndo me tali miseria circumdatum et ab
honore depositum, et societatem et solacium mihi fecisti et utile
consilium mihi dedisti". Testudo vero dixit: "Volo ut amodo firmior sit
inter nos amicicia nostra, quia dictum est ab antiquis quod amicicia
tribus modis firmatur: primo per introitum amici in domum suam, secundum
per visitacionem consanguineorum, tercio per personalem comestionem".
Ait symeus: "Hec, o amice, non confirmant amiciciam, sed sincera caritas
et dilectio, quoniam introire in domum amici et visitare consanguineos
meretrices et latrones hoc faciunt, et eciam insimul comedere muli et
asini et alie fere silvestres hoc faciunt et insimul comedendo unus
percutit alium". Testudo dixit: "Verum dixisti quia oportet amicum amici
amiciciam memorare et firmiter eam custodire; et qui aliter habent
amiciciam, sine fundamento eam edificant. Dicitur enim quod ab amico non
debes superflua petere, quoniam cum vitulus superflue sugit mamillas
matris, eam irasci facit et sic expellitur ab ipsa. Ego autem volo te
venire in domum meam; habito enim in quadam insula in qua sunt herbe
virides, tritici habundancia, multe arbores quasi silve scilicet
dactilorum, castaneorum, ficuum, nucum et alie arbores innumerabiles;
sunt eciam ibi aque limpidissime et nemo ibi habitat nec aliquis comedit
illos fructus nisi aves marine, nec eciam dominus dominatur ibi, et
semper eris in requie et semper vives sine timore. Et ego ponam te
super me et absque aliquo timore illuc te portabo". Credidit symeus et 
dimittens certa pro incertis ascendit super eum. Testudo vero ferebat
eum super pelagum. Cum autem ad medium pelagi pervenisset, stetit
testudo, cogitans qualiter eum necare posset. Symeus autem, senciens
testudinem morantem et nullam insulam videns, suspicatus est ne forte
contrarium aliquid de eo testudo cogitaret, et intra semetipsum ait:
"Scio quia nulla res tam nobilis est quam cor. Necesse est sapienti ut
non sit negligens investigare corda consanguineorum et amicorum suorum
et argumentari et inspicere ea ex dictis eorum". Et ait postea
testudini: "Hactenus modo velox fuisti ad eundum et nunc video te
titubantem; miror quid hoc est". Ipse autem dixit: "Cura est mihi magna,
ne forte non perveniremus ad domum meam. Non possum tibi servire ut
volo; uxor enim mea infirmatur". Et ait symeus: "Noli de hoc curare,
quia cura nullam facit utilitatem; sed quere ei medicinam, ut sanetur".
Testudo dixit: "Dicunt filii medicorum quod nulla medicina poterit eam
sanare nisi cor symei". Audiens hec symeus contristatus est valde et
suum flebat periculum et dixit: "Ve levitati mee, quoniam me senem in
tantis periculis cupiditas posuit! At qui modico est contentus, vivit in
requie, cupidus vero in labore et dolore transigit vitam suam". Deinde
conversus ad testudinem dixit: "Quare, o dilecte, non dixisti, antequam
de ficu descenderem, ut cor meum mecum detulissem?" Ait testudo: "Ergo
non habes tecum cor tuum?" Respondit symeus: "Non, quia preceptum
habemus in lege nostra ut, cum ad domos amicorum pergimus, domi corda
nostra relinquamus, ne forte aliquid adversum contra amicum nostrum
cogitemus". Hec dicens testudo veloci cursu reversa est ad terram.
Symeus vero cum ad terram applicuit, cicius quam potuit ficum
ascendit. Testudo autem manens inferius vocavit eum dicens: "Descende, o
amice, et porta tecum cor tuum, ut eamus ad domum meam". Symeus
respondit: "Si hoc fecero et alia vice tecum venero, similis ero asino
illi quem decepit vulpis". Et testudo ait: "Quomodo fuit?" Symeus
dixit:

Dicitur enim quod quidam leo habitabat in magno nemore. Erat
autem cum eo vulpis qui nutriebatur de eius reliquiis. Et scabiosus
factus leo non poterat venari. Dixit ei vulpis: "O rex, qualiter video
te ita afflictum?" Respondit leo: "Propter infirmitatem istam que me
occupavit, de qua non potero sanari nisi per cor et auriculas asini".
Vulpis dixit: "Leve est hoc facere, quia prope est nobis fons ad quem
ascendit fullo cum asino suo cottidie, et ego ibo et adducam tibi eum,
si possum". Leo dixit: "Si hoc feceris, magnam gloriam mihi dabis".
Pergens autem vulpis ad asinum et dixit ei: "Quare te video macilentum
et plagis plenum?" Respondit asinus: "Malicia patroni mei facit hoc;
pondere magno me onerat et parvam mihi tribuit comestionem et tota die
me ligatum stare facit". Vulpis dixit: "Quare hec omnia suffers?" Et
asinus dixit: "Quid ergo faciam? Quocumque perrexero, alius homo me
capiet et forte deterius mihi faciet". Vulpis autem dixit: "Veni ergo
mecum, quia scio locum ubi est copia herbarum viridium et aquarum, et
ibi est asina pascens et eris sine timore; nemo enim accedit ad illum
locum et habemus leonem dominum et defensorem et nullus audet illi
accedere". Dixit asinus ei: "Absolve ergo me et eam illuc". Vulpis ergo
absolvit eum, et ipse secutus est eum. Cum autem appropinquasset asinus
leoni, prosiliens leo et credens eum capere non potuit propter
impotenciam sue infirmitatis; et sic asinus evasit manus leonis. Vulpis
autem dixit leoni: "Quare eum dimisisti? Si voluntarie, quare me
laborare fecisti? Si sine voluntate, ve mihi et vite mee!" Leo autem
vituperatus noluit patefacere impotenciam suam vulpi, sed dixit ei:
"Vade et duc mihi eum iterum, si potes, et dicam tibi quare eum
dereliqui!" Respondit vulpis: "Si quis manus tuas evasit, quomodo ad
te iterum reversus erit?" Tamen reversa est ad asinum et dixit ei:
"Quare fugisti a leone? Ipse propter gaudium tui te amplexatus est, tu
autem fugisti. Sed veni cito, eamus ad eum et osculeris ipsum, ut eum
bonum amicum et defensorem tuum habeas; et scias quia ibi prope erit
asina". Asinus autem qui nunquam viderat leonem credidit vulpi et
reversus est cum ea. Et cum appropinquaret iterum leoni, prosiliens in
ipsum leo interfecit eum et dixit vulpi: "Custodi hic, quousque vadam ad
fontem et lavem me". Pergente autem leone vulpis comedit cor et
auriculas asini. Reversus leo dixit: "Ubi sunt aures et cor asini?"
Vulpis respondit: "Si habuisset iste asinus cor ad intelligendum et
aures ad audiendum, nunquam ad te reversus fuisset, videns primum
periculum unde evaserat".

Et ego hec tibi retuli, o testudo, quod scias quod non sum talis
sicut asinus; sed volo ut credas quod, quando tecum veni, cor non
habebam mecum, sed modo cor meum in me reversum est". Ita illi qui
apertum et optimum tempus ad aliquod faciendum habent, si pertransire
permiserint, operam suam amittunt".



Imperator dixit philosopho: "Cognovi hoc exemplum. Annuncia ergo
mihi cui assimilatur qui aliquid facere incipit sine previsione".
Philosophus autem dixit: "Dicitur quod erat quidam vir habens
pulcram uxorem, castam et sapientem. Et cum esset pregnans, vir dixit ad
eam: "O mulier, spero quod infans nobis masculus nascetur qui nobis erit
utilis et placidus. Provideamus ergo cuiusmodi nomen ei imponere
valeamus". Ipsa dixit: "Tace, vir; ne stulta loquaris, nam ille qui de
futuris loquitur et non de presentibus, similis erit illi viro qui mel
et butirum dispersit.

Dicitur enim quod erat quidam pauper qui habebat cottidie de
mensa domini imperatoris panem unum et parvum butiri et mellis; panem
comedebat, mel et butirum in uno vase reponebat. Vas autem erat
suspensum super lectum eius. Una autem noctium in semetipso cogitavit
dicens: "Volo mel et butirum vendere et habebo de eo aureum unum, et ex
eo emam decem capras et in quinque mensibus parient decem hedos et ante
quinque annos ascendam ad quadringentas; postea vendam capras et emam
boves centum et cum eis faciam seminare terram et habebo multum
frumentum, et in aliis quinque annis ero dives et edificabo domum
decoratam et faciam eam deaurare, et emam mihi servos et servas et
ducam uxorem, et ipsa pariet mihi filium et vocabo nomen eius Pincellum,
et docebo eum quantum decet, et si eum contumacem videro, cum virga eum
ita percuciam— "et accipiens virgam ante eum iacentem percussit vas et
confregit eum et mel et butirum sparsit et barbam suam perfudit".

Post hoc peperit bona mulier filium. Et post aliquos dies dixit
mulier viro suo: "Custodi hic, quousque vadam pro servicio meo; revertar
cito". Ipsa autem exeunte fuit vir eius vocatus ad iudicem. Contigit
autem quod, quando ambo abessent et infans solus remansisset, serpens
venit super eum et canis prosiliit et interfecit eundem serpentem.
Reversus autem vir vidit canem sanguinolentum sanguine serpentis; et
putans quod filium suum plagasset, occidit eum. Intrans autem et salvum
videns filium et serpentem interfectum, valde penituit et flevit amare.
Ita ergo qui multum festinant, in multis falluntur".



Imperator dixit: "Novi hoc exemplum. Annuncia ergo mihi quomodo
potest imperator suum imperium custodire sine nocumento, usus
prudencia, bonitate et elemosina". Philosophus respondit: "Omnibus
forcior est sapiencia et tollerancia et intellectus, et super omnia
valent consilia sapientum et fidelium subiectorum. Et introducam tibi
exemplum sicut contigit regi Indorum qui de consilio prudentissime
mulieris de magno periculo exivit liberatus. Dicitur enim quod
rex Indorum una nocte vidit octo sompnia magna et timida. De hoc valde
obstupuit et surgens congregavit omnes philosophos et annunciavit eis
sompnia que vidit. Et responderunt ei: "Visionem vidisti admiracione
dignam et volumus querere septem dierum inducias ad respondendum tibi:
forsitan poterimus liberare te a nocumento quod tibi debet accidere".
Ipsi autem exeuntes loquebantur adinvicem dicentes: "Scitis quod non
multum temporis transivit et multos rex de nostris consanguineis
interfecit. Nunc ergo, quia Deus providit nobis, dum se posuit in
manibus nostris, si vultis, de levi poterimus eum interficere". Talia
inter se ceperunt loqui et consiliari. Statim reversi sunt ad regem et
dixerunt ei: "Perscrutati sumus scripturas et vidimus quod tibi non
potest esse conversio salutis, nisi facias occidere Peladiam, amasiam
tuam, et filium suum et cum eis filium tuum legittimum et Pelarium, tuum
primum consiliatorem, et prothonotarium tuum et album elephantem tuum
super quem vadis et alios duos magnos elephantes et equum et camelum et
sanguinem eorum ponas in concham. Ibi te lavabimus et cantabimus super
te incantaciones: forsan te poterimus liberare a temptacione". Rex vero
hec audiens dixit: "Volo illos salvos esse et me solum perire". Illi
autem dixerunt ei: "Nihil debes preferre anime tue; ipsa enim est omnium
rectrix et curatrix". Hec audiens rex contristatus est valde et cecidit
pronus super lectum suum, cogitans quid faceret. Fama vero volavit super
totam regionem de magna meditacione regis. Intelligens Pelarius hec qui
summus consiliarius erat regis et dolum senciens dixit intra se: "Non
oportet me modo ire ad conspectum regis, sed loquar primum Peladie,
dilecte amice sue". Et accedens dixit ei: "Video regem valde
contristatum; credo quod isti mendaces philosophi dolum texuerunt contra
eum propter eorum iniquitatem, volentes eum penitus destruere. Sed
ingredere et interroga eum quare contristatus est et dic ei quod non
credat istis philosophis. Et postquam scies causam, dices mihi". Ipsa
introivit ad eum + et dixit ei: "Rex, refer ancille tue quid tibi
consiliati sunt isti philosophi". Ait rex: "Non superponas plage mee
aliam plagam nec oportet te de talibus rebus inquirere". Et ipsa
respondit: "Nunquam speravi quod a me celares consilium tuum; sed si
mihi non reveles secreta, cui tandem credis?" Rex respondit: "O mulier,
quid me interrogas de periculo tuo et omnium dilectorum meorum?" Et illa
dixit: "Ego quidem et alii servi tui nonne te concambiabimus? Quid nobis
preciosius est te? Sed rogo, o rex, ut post mortem meam nulli istorum
philosophorum parcas et neminem occidas, donec consilium habebis cum
dilectis amicis tuis. An nescis quia isti philosophi inimicabiliter
subiacent tibi, quia occidisti consanguineos eorum nondum longo tempore
transacto? Non existimes hos esse oblitos mortem suorum. Nec tu eciam a
principio sompnia eis patefacere debuisti, sed crede mihi et interroga
heremitam qui est aput nos, qui est senex et sapiens precibus et timens
deum". Rex vero statim equitavit et ivit ad heremitam et dixit ei: "Vidi
duos pisces ambulantes per montes et duas anates volantes et venientes
ad me; item vidi serpentem circumcingentem me; item baptisabar in
sanguine, deinde lavabar in aqua; item ascendebam super unum montem
album et habebam ignem super caput meum". Heremita respondit: "Noli
timere, o rex; gloriosa sunt omnia, nihil mali tibi continget: duos
pisces quos vidisti super montem ambulantes significant duos nuncios
potentum principum qui ad te venient et portant elephantes duos tibi;
duas anates volantes a sinistra parte significant alios duos nuncios
ex parte regis Persarum qui deferunt tibi equos duos; serpens autem
qui te circumcingebat significat quia talis ensis tibi portatur qualem
nunc non habuisti, propter venenum serpentis; quia baptisabaris in
sanguine, significat quia portatur tibi talis vestis deaurata que
obscura illuminat; et quod in aqua lavabaris, significat quia super eam
candida indutus eris vestimenta; quia super album montem ascendebas,
manifestum est quia album debes equitare elephantem; quod ignem habebas
super caput, significat quia mittitur tibi a magno rege aurea corona,
ornata lapidibus preciosis. De volatili vero qui caput tuum percuciebat
nunc non dicam; significat tibi parvum dolorem et subversiones contra
amicum tuum. Et hec omnia venient tibi usque ad septem dies". Et ecce
die septima venerunt nuncii deferentes omnia que predixit heremita. Rex
autem miratus est valde de prudencia heremite et dixit: "Rex sapiens cum
solis suis et dilectis debet habere consilium". Et hec dona videns
vocavit suum consiliatorem Pelarium et dixit ei: "De hiis nihil volo,
sed habeatis vos cum dilectissima amica mea Peladia qui posuistis animas
vestras pro me". Et Pelarius dixit: "Non debemus nos habere talia dona,
sed iustum est ut des ea consanguineis tuis". Respondit autem rex: "Tu
fuisti protector salutis mee et es dignus mille beneficiis". Rex autem
accepit unum elephantem album et dedit unum ex equis filio suo, Pelario
consiliatori suo, dedit ensem preciosum, heremite vero dedit tunicas
albas et precepit Pelario ut vestem et coronam prepararet mulieribus.
Erant autem ei due dilecte amasie: Peladia que consiliata fuit sibi ut
iret ad heremitam, et alia. Pelarius autem posuit ante eas vestem et
coronam et dixit Peladie: "De hiis duobus elige quid vis, ut alia
alteram accipiatis". Et ipsa dubitans quam acciperet, respexit Pelarium.
Ipse autem innuit oculo, ut purpuram acciperet. Et ipsa percipiens quod
rex perceperat, dimisit purpuram et coronam accepit. Pelarius vero usque
ad quadraginta dies oculum clausum tenuit, ut rex non imputaret ei in
oculo quod illi innuisset; et si hoc non fecisset, vite periculum
incidisset. Una autem dierum Peladia accipiens coronam ornavit se +,
alia autem induit se purpura venitque ante regem, ita quod totam domum
splendor illustravit. Et multum ei placuit dixitque ad Peladiam: "Quid
passa es quod talem vestem dimisisti +?" Et ipsa ira repleta, accipiens
coronam de capite proiecit in terram. Rex vero super hoc valde iratus
precepit Pelario ut eam statim interficeret. Pelarius autem accipiens
eam et intra se cogitans, ne quando rex de morte ipsius peniteret,
privatim quantum cicius potuit, ad quasdam mulieres illam adduxit et
honorifice haberi precepit. Et post parvum tempus penituit regem de
morte Peladie, reducendo in memoriam amorem quem ipsa in eum habuerat et
quomodo ipsum et suos a morte liberavit, et contristabatur inde nimium.
Cognoscens ergo Pelarius tristiciam regis dixit ei: "Nullam utilitatem
confert homini cogitacio, sed facit ei carnis diminucionem, sicut ait
quidam sapiens: "Sensus cogitacioni deditus est vermis ossa comedens". O
rex, consolare ergo super hiis que recuperari non possunt, ne forte
paciaris quod passe sunt columbe.

Dicitur enim quod due columbe erant in uno loco et habuerunt
frumentum collectum in uno vase. Frumentum erat molle et vas erat
plenum. Fecerunt itaque pactum inter se ut neutra comederet de frumento
+. Calefacto aere et desiccato frumento diminutum est et oppressum
videbatur. Rediit maritus et putans quod illud comedisset uxor, eam
tantum verberavit quod mortua est. Postquam vero pluit, frumento
remollificato vas repletum est. Ille autem videns quod iniuste uxorem
verberavit, intantum flevit quod mortuus est.

Ita pacientur illi qui in ira consilium retinent, sed impetum
sequuntur. Item ab antiquis dictum est quod quidam vir habuit uxorem
pulcram quam valde diligebat. Una autem dierum cum sederet in domo sua,
delata sunt ei duo poma magna. Unum comedit, aliud dedit fratri suo.
Frater vero cum recederet, obviavit nepoti suo et dedit ei pomum. Et cum
nox facta esset, mater cum filio dormiebat in lecto. Cum autem vir
requiesceret cum uxore, vidit pomum quod fratri dederat super pectus
uxoris et filium dormientem iuxta latus eius. Et non interrogans
suspicatus est scelus fratris et uxoris. Et domus eius iuxta mare erat
et fenestra ibi erat ex parte maris. Accepit uxorem, in pannis involvit
et per fenestram in mare proiecit. Post hec expergefactus puer peciit
pomum a matre sua. Audiens hec pater, conversus ad puerum quesivit ab eo
quomodo pomum habuisset. Puer dixit: "In sero dum redissem a scolis,
obviavi patriolo meo, prestolans descendentem et dedit mihi, et ego
posui super pectus matris mee". Hec audiens pater penituit de hoc quod
fecerat.

Ita pacientur illi qui festinant aliquid facere sine discrecione.

Item dictum est quod homo ferebat saccum plenum lentibus et
volens requiescere posuit illum sub arbore ubi erat symea. Descenditque
symea et furata est unum pugillum de lentibus. Et cum ascenderet in
arborem, cecidit ei unum granum de manu, et aperiens manum, ut illud
apprehenderet, cecidit ei totum.

Cave ergo, ne tu similiter paciaris, habens plus quam mille
mulieres: desinis cum eis gaudere, sed petis hanc que mortua est". Cum
ergo rex hoc audivit, contristatus est valde et credidit vere quod
occidisset Peladiam dixitque ei: "O Pelarii, ita pro uno meo verbo tale
odium in me exacuisti?" Ait ille: "Sapienti verbum unum est incommutabile".

Dixit rex: "Tristis sum pro dilectissima amasia mea, o Pelari". Ille
respondit: "Duo debent homines contristari: fornicator et adulter,
quia non memorie mandaverunt diem iudicii".

Rex dixit: "Si videro Peladiam, nullomodo tristabor de aliquo". Pelarius
respondit: "Duo sunt qui nunquam tristari debent: qui semper operantur
bonum et qui nunquam peccant".

Rex ait: "Nunquam videbo Peladiam". Pelarius dixit: "Duo sunt qui
nunquam vident: cecus et insipiens; sicut cecus nescit quid prope est et
quid procul sit, sic insipiens non discernit bonum a malo".

Rex dixit: "Nunquam pulcritudine Peladie sum saciatus". Respondit ille:
"Duo sunt in eternum insaciabiles: cupidus et avarus".

Rex ait: "Debeo a te procul discedere". Pelarius respondit: "De duobus
quisque procul recedere debet: ab illo qui deum non confitetur et
iudicium nec retribucionem cognoscit et ab eo qui nescit dominari
voluntati et concupisciencie sue".

Rex: "Dimissa est domus mea de Peladia". Pelarius dixit: "Quatuor sint
dimissa: flumen aridum, terra sine rege, mulier sine viro et insipiens".

Rex dixit: "Peladia iniuste periit; dignus es multa subire pericula".
Pelarius respondit: "Tres sunt digni periculis: qui verberat innocentem,
qui surripit aliena et qui ad cenam sedet non invitatus". +

Rex ait: "O Pelarii, multum contendis mecum, contradicens". Pelarius
dixit: "Contendentes isti sunt: luxuriosus, loquens non interrogatus,
qui dicit que ignorat, servus dives non benefaciens domino suo, sed
vocans eum ad iudicium".

Rex dixit: "Stultus es, o Pelarii". Pelarius ait: "Stultus est qui
stultum docet et qui contradicit sapienti et qui conversatur cum
trufatore + et qui committit consilia sua infideli".

Rex: "Preter ordinem fecisti qui Peladiam interfecisti". Pelarius
respondit: "Sine ordine est mendax, qui non facit secundum verbum suum,
et iuvenis quem non refrenat ordo, + et rex qui rem magnam incipit
sine consilio".

Rex ait: "Debes me timere, o Pelarii". Pelarius respondit: "Quatuor sunt
qui sunt timentes: gallus pedibus sursum erectus, ut, si celum
ceciderit, ipsum sustineat, vocem emittit, quia timet rectus clamare,
ne pre vocis magnitudine celum ruat et ipsum opprimat; grus qui stat
uno pede, timens ne sua ponderositate terra submergatur; et vermis qui
stercore vescens, timens ne quando terra sibi deficiat, parvum de ea
comedit; et vespertilio qui timet in die volare, ne pro sui pulcritudine
capiatur, nocte tamen volare disposuit".

Rex ait: "Mens mea in aliam non potest converti mulierem, quia nunquam
aliquam similem vidi Peladie". Pelarius dixit: "Quatuor sunt
inconvertibilia: mulier utens multis viris, homo utens mendacibus,
superbus et malivolus, et homo utens in diversis domibus". +

Rex ait: "Magnam inimiciciam in corde meo plantasti, quia Peladiam
occidisti". Pelarius respondit: "Veri inimici adinvicem sunt isti: lupus
et ovis, mus et gatta, accipiter et perdix, irundo et corvi +".

Rex ait: "Nunquam tristicia a corde meo de Peladia discedere potest".
Pelarius ait: "Ille homo tristari debet qui habet uxorem se non
diligentem nec sibi obedientem nec castam nec sapientem".

Rex ait: "Dormire nequeo pro Peladia". Pelarius respondit: "Septem (l.
Octo) sunt qui non dormiunt: dives qui non habet fidelem procuratorem,
investigator fraudis ad inimicum occidendum, falsus criminator, pauper a
quo id exigitur quod non potest habere, febricitans carens medico,
amator meretricis, et qui petit ea que habere non potest, sicut avarus
dives, timidus paupertatis".

Rex dixit: "Amodo tecum loqui non debeo". Pelarius ait: "Indigni
alloquio sunt isti: qui propter mendacium fratrem suum dedignatur,
plenus vana gloria, qui prefert divicias anime sue, qui contradicit
preceptis domini sui ac doctrine magistri sui, et qui non credit
consiliis amicorum suorum".

Rex dixit: "Nemo est sine peccato et nemo est perfectus".

Et post multa verba rex desperatus erat de Peladia et de ea ceperat
desolari. Pelarius autem recessit et duxit eam coronatam. Cumque
vidisset eam rex, gavisus est gaudio magno deditque Pelario multa bona
et philosophos interfecit".



Imperator dixit philosopho: "Cognovi hoc exemplum quod dixisti.
Annuncia ergo mihi quomodo duo inimici redeunt in amiciciam, cum ambo
sint in periculo, et se liberant". Philosophus dixit: "Non omnis
amicicia est firma propter temporis commutacionem. Sapiens vero tempus
emit et in tempore cum inimico amiciciam contrahit propter suam salutem
sicut mus et gatta. + Una autem dierum exivit quidam ad venandum
et extendit laquea sua circa arborem. Gatta vero exivit, ut cibum
caperet, et fuit capta. Mus similiter exiens vidit gattam captam et
gavisus est valde. Rediens retro mustelam vidit in foramine suo et
bubonem super arborem et magno territus timore cogitabat intra se: "Si
ad foramen iero, peribo; si ad dextram vel ad sinistram fugiam, capiet
me bubo; si ad gattam vadam, comedet me. Sed providebo ingenium quo
valeam liberari; oportet enim sapienti in periculis non timere. Ego non
video salutem nisi per amorem gatte et per ipsam ego salvabor +". Et
pergens mus ad gattam dixit: "Quomodo te habes et quomodo manes?" Et
gatta respondit: "In tribulacione et miseria sicut cupis". Mus
respondit: "Verum dicis; sed modo compacior tibi, quia et ego sum in
periculo; mustela enim est in foramine meo, bubo in arbore et credit me
capere; ipsi amborum nostrum sunt inimici. Faciamus ergo concordiam, ut
evadere possimus: ego conrodam laquea de collo tuo et te liberabo". Hec
audiens gatta valde gavisa est et dixit muri: "Si hoc feceris, magnas
grates a me habebis". Convenientibus illis facta est amicicia inter eos.
Cepit mus rodere laquea, ut liberaret gattam, et timens ne ipsa fidem
factam frangeret, dimisit laqueum unum. Et gatta dixit: "Quid tardas?
Nunquid perversa est amicicia tua?" Mus respondit: "Amicicia mea non est
perversa, sed timeo ne amicicia tua pervertatur, quia quod naturale est
non facile mutatur, sed si mutatur, non penitus tollitur. Propterea
dimisi unum laqueum, usquequo video tempus et locum fugiendi". Mane
autem facto venator veniebat. Videns ergo mus eum a longe dixit gatte:
"Ecce tempus venit fugiendi". Et cum venator esset prope, corrosit
laqueum et fugit in foramen, gatta autem timore venatoris fugit et
ascendit arborem, et sic venator rediit vacuus. Una autem dierum exivit
mus et vidit gattam procul et noluit ei appropinquare. Ipsa vero dixit
ei: "O dilecte, veni ad me et tibi retribuam pro bono quod mihi
fecisti". Mus respondit: "Amicicia nostra non indiget appropinquacione.
Quomodo appropinquabo tibi, cum sim tibi esca? Nullus enim appropinquare
debet inimico suo quem forciorem se cognoscit. Preterita amicicia nostra
in necessitate fuit facta pro amborum salute. Nunc amicicia nostra sit a
longe; durum est enim mihi tibi appropinquare".



Imperator dixit philosopho: "Cognovi hoc exemplum quod dixisti.
Annuncia ergo mihi quomodo quis debet sibi cavere ab inimico suo".
Philosophus dixit: "Dicitur enim quod quidam rex habebat picam
valde pulcram et racionabilem. Pica habebat pullum et rex suum filium et
ambo comedebant in sinu regine. Pica autem sicut domita volans et
revolans quicquid ferebat + rostro unum fructum regis filio et alium
pullo suo tribuebat et propter hoc honorifice conversabatur in domo
regis. + Una autem dierum + filius regis pullum pice occidit. Veniens
autem pica ad eum et videns eum occisum clamavit: "Ve illis qui
conversantur in aula regis, qua eius amicicia nulla et instabilis est!
Et quicquid mali subditis faciunt, pro nullo habent; si vero subditus
quid modicum casu contra eum commisit, in periculo est; sed hodie
vindicabo filium meum". Et volans in faciem pueri oculos suos rostro
effodit et volavit in altum. Quod audiens rex ira repletus est et magnum
dolorem habebat. Decipere eam volens vocavit eam primo nomine. Et illa
respondit: "O rex, magnam habeo penam in prevaricacione dilectionis et
in hoc seculo et in futuro et permanet usque ad filios filiorum +". Rex
ait: "Bene dicis; etsi (non) prevaricati sumus, tamen vindictam
recepisti. Ergo veni ad nos sine timore, quoniam nec tu debes nobis nec
nos tibi". Pica respondit: "Stulta et sine intellectu essem, si modo
inimico appropinquarem. Nemo sapiens debet credere adulacionibus
inimici. Utile est mihi a te longe esse, quia dictum est quod sapiens
habet amicos et consanguineos suos et memorare debet filios, fratres et
nepotes et alios benefactores: alienigena amicus esse non potest, sed
omni tempore, si potest, ei nocet. + Ita et ego a vobis passa dolorem
recedo, non reversura".

Item dicitur quod serpens punxit filium rustici cingendo, et mortuus
est. Venit ergo rusticus et filium mortuum videns accepit baculum, ut
serpentem occideret. Et cum serpens intraret foramen, percussit eum et
abscidit ei caudam. Postea dixit rusticus: "Quod factum est, factum est
et factum sit; remitto tibi mortem filii mei. Veni ergo, faciamus
pacem". Respondit serpens: "Donec tu sepulturam filii tui et ego caudam
amissam videmus, tunc pacem habere non poterimus".

Ita illi qui paciuntur malum ab aliquo vel faciunt, alter in altero
confidere non possunt.



Imperator dixit philosopho: "Cognovi hoc exemplum. Annuncia ergo
mihi quomodo rex debet converti et benefacere cui malefecit".
Philosophus humiliter caput inclinans respondit: "Dicitur enim
quod in quodam loco erat panther, heremita castus et pius, + nec
sanguinem fundens nec carnes comedens. + Et erat deprope strata illa
quidam leo qui omnibus dominabatur qui in loco erant. Audiens hec leo de
bona conversacione et fama heremite ivit ad eum et dixit ei: "Audivi de
sapiencia et castitate tua et ideo volo te super omnibus bonis meis
procuratorem constituere". Ipse respondit: "Impossibile est me esse tuum
procuratorem". Leo dixit: "Nonne erit tibi magna gracia ut sis circa
regem?" + Ille respondit: "Duo sunt circa regem appropinquantes; sed ego
non sum ex illis, sicut sunt dolosi et iniusti vel stulti vel viles, ut
nullas res odio habeant; et qui serviunt regi pura fide et voluntate, ab
omnibus odio habentur propter invidiam: forte tamen tales a rege
honorantur, et potero de hoc habere periculum". Dixit leo: "Noli de hoc
cogitare: ego ero protector tuus et defensor". Et panther respondit: "Si
rex vult sanitatem meam, dimittat me vivere in hoc heremitagio sine cura
et cogitacione, quia scriptum est: Melior est pauca esca sine cura et
cogitacione quam multa fercula cum labore, cogitacione et magna cura".
Leo respondit: "Dimitte hec omnia que dicis, quia hic sine timore eris".
+ Et panther ait: "Ergo fac mihi iuratoriam caucionem ut non venies
contra promissa". Leo autem velociter faciens tradidit ei claves tocius
ordinacionis sue et scriniorum suorum et fecit eum primum consiliarium
suum et ipsum valde honoravit. Videntes autem hoc alii subiecti qui cum
rege erant pantherem odio habuerunt et consiliati sunt eam interficere.
+ Furati sunt carnes leoni et detulerunt in domum pantheris et
absconderunt ibi. Crastina vero die cum sederet leo ad mensam, quesivit
carnes nec habere poterat. Leo autem de hoc valde erat iratus. Recedente
ergo panthere pro servicio suo a conspectu leonis unus de suis inimicis
dixit contra alium: "Annunciemus regi opera pantheris sicut audivimus
quia ipse comedit carnes +". Alter dixit: "Investigate subtiliter: 
forte ipse non fecit hoc, quoniam impossibile est cogitaciones hominum
cognoscere". Tercius dixit: "Inveteratus est dierum malorum. + Si
vultis scire veritatem, eamus in domum suam et inquiramus et
certificemur super hiis que de eo dicuntur +". Et ceperunt malum dicere
de eo in conspectu leonis. Leo autem illos credens veritatem dicere
fecit vocari pantherem et dixit ei: "Quid fecisti de carne?" Panther
dixit: "Dedi eam senescalo tuo". Vocatus senescalus et quesitus
negavit dicens: "Novit Deus quod nunquam carnes ipsas mihi dedisti.
Mitte ad domum meam et ad domum pantheris et ipse condempnetur in eius
domo, quia ibi reperientur". Leo autem misit fideles suos et invenerunt
carnes in domo pantheris et detulerunt eas leoni. Quod videns leo iratus
est valde. Et ibi erat lupus qui iudex erat, qui dixit leoni: "Postquam
Deus patefecit tibi dolum pantheris, eum velociter interficere debes +".
Leo vero precepit eum + statim interficere. Audiens autem mater leonis
quod iniuste occidebatur, precepit spiculatori ne eum interficeret,
donec loqueretur cum leone. Et intravit ad eum et dixit: "O fili, quid
fecisti? + Nam tuum dilectum consiliatorem sine inquisicione veritatis
ad falsam prodicionem quorundam suorum inimicorum occidi precepisti".
Qui significavit ei omnia qualiter dicta erant de eo. Et illa respondit:
"Decet regem esse pacientem et perscrutari et examinare quid facturus
sit, ne forte festinans quid fecerit et postea peniteat. + Ipse enim
panther propter fidelitatem quam erga te habet et benignitatem tuam quam
ei primitus ostendisti odio receptus est ab omnibus, quia semper
insipientes odio habent sapientes, fornicatores castos, vituperati
honoratos. Et isti filii calumpniatorum carnes furati sunt easque in
domum suam absconderunt. + Et si inquisieris, invenies veritatem". Et
factum est, cum loquerentur adinvicem, quidam ex illis venit et
publicavit dolum leoni et matri quem contra pantherem fecerant. Mater
vero leonis videns leonem de re certum fore, dixit ei: "Debes nunc
disciplinare et castigare istos mendaces nec eis ulterius crede, ne
forte deterius facere presumant. + Pantherem autem propter fidelitatem,
prudenciam et sapienciam suam restitue in primum ordinem et consolare
eum". Leo audiens verba matris et senciens veritatem vocavit pantherem
et dixit ei: "Cognovi de te et certus sum quod isti mendacium dixerunt
contra te, odio te habentes propter benivolenciam quam erga te habeo.
Nunc autem restituo te in gradum pristinum, et honorem et dignitatem
maiorem quam habuisti tibi dans". Panther respondit: "Ego quidem pure et
benivole administrabo tibi, + sed timeo ne forte ipsi qui me odio
habent, et iterum mendaciter contra me aliquid machinentur et rursum
peribo. Sed ex quo tibi placet ut administrem, promitte mihi iterum pro
iureiurando quod nunquam credas falsis accusatoribus aliquid contra me
dicentibus. Et si tibi videtur quod non sim tibi fidelis, dimitte ut
redeam in heremum meum". Leo dixit: "Constat mihi et certus sum de pura
fidelitate et benivolencia quam erga me habes et nunquam deinceps credam
verbis contra te compositis, sed maiorem gloriam et honorem a me
consequeris". Quod et fecit et exinde in magna gloria fuit in domo leonis".

Capitulum XI deest.



Imperator dixit: "Cognovi hoc exemplum quod mihi dixisti.
Annuncia ergo mihi cui rex debet benefacere et cui consilia sua debet
committere". Philosophus dixit: "+ Debent reges benefacere gracias sibi
agentibus dignisque benefactis + nec preferre consanguineos et amicos
nec divites nec contempnere pauperes; decet enim benefacere benivolis,
sapientibus et fidelibus suis, ut in tempore necessitatis ei grates
retribuant. + Pocius eciam ipsis bestiis benefacere debet, si benivole
sunt, quam malivolis hominibus, et ego ostendam tibi exemplum. Dicitur enim quod quidam cavavit foveam, ut venaret leonem. Contigit
autem quod cecidit ibi quidam aurifex et serpens et draco et symea.
Videns autem eos quidam heremita dixit in se ipso: "Hodie dabo eternam
mercedem anime mee, liberando ab hiis feris hominem istum". Et cum funem
dimisisset, ut illum extraheret, symea (vero) assiliens funem cepit et
ascendit, post eam draco et post draconem serpens. Exeuntibus istis de
fovea gracias egerunt heremite et dixerunt: "Relinque hominem istum,
quia talis est quod nullas agit grates sibi bene facienti". Post hec
dixit ei symea: "Ego habito prope civitatem Carturi". Draco dixit: "Et
ego ibi in quodam arundineto". Serpens dixit: "Et ego ibi in muro
civitatis. Si ergo te inde transire contigerit, multum honorem tibi
faciam". Heremita eos non audiens dimisit funem et aurificem eripuit.
Aurifex autem adorans eum dixit: "Et ego habito in civitate Carturi; et
si inde transieris, quere de me, ut tibi retribuam pro benefacto quod in
me fecisti". Et sic rediit unusquisque ad propriam habitacionem.
Contigit autem quod dum heremita in civitatem pergeret, obviavit ei
symea et salutans eum dixit: "Expecta me hic, donec revertar". Et
rediens detulit ei varia fructuum genera. + Et cum processisset,
obviavit ei draco et dixit cum gaudio magno: "Sustine te, donec
revertar". Et pergens punxit filiam regis abstulitque ei omnia paramenta
et detulit heremite. Heremita omnia accipiens detulit, intravit in
civitatem et interrogans de aurifice invenit eum. Ipse eum benigne
recepit. Videns autem ornamenta filie regis perrexit ad regem, et cum
videret eum flentem de morte filie sue, dixit ei: "Inveni percussorem
filie tue" et ostendit ei paramenta. Ipse autem misit milites et
heremitam ad regem duxerunt. Rex ut vidit heremitam, precepit eum valde
verberare. Et cum fustigaretur, dixit: "Si audivissem symeam, serpentem
et draconem, talia non paterer". Serpens audiens vocem eius contristatus
est et pergens punxit filium regis ad mortem. Medici vero nec sapientes
poterant eum sanare. Puer autem clamabat dicens: "Non potero sanus esse
nisi per manum heremite, quia iniuste fecit eum verberare pater meus".
Rex autem hec audiens iussit heremitam venire ante se et eum rogavit ut
poneret manum et sanaret filium suum. Ipse vero manum imponens
dixit: "Domine, si vera sunt ista que dico, sanetur filius regis". Et
statim sanatus est. Et annunciavit heremita regi omnia que sibi
contigerant. Rex autem dedit ei pecuniam sufficientem et remisit eum,
aurificem vero + interfecit.



Imperator dixit: "Cognovi hoc exemplum quod dixisti. Annuncia
ergo mihi quomodo accidit ut pauper infortunatus fiat, dives
fortunatus". Philosophus respondit: "De re incomprehensibili
interrogasti, o imperator, quia quidam fiunt divites accidentaliter,
quidam experimento et arte, alii potencia et malignitate, alii prudencia
dei, ceteri nobilitate +. Quia dictum est quod quatuor viri
infortunati se in uno itinere invenerunt. Erat autem eorum unus filius
regis, alius cuiusdam gloriosi et nobilis, tercius negociatoris, quartus
cuiusdam laboratoris; filius tamen nobilis pulcerrimus erat. Et euntibus
ipsis dixit filius regis: "Omnia previsa sunt et dei prudencia
gubernantur". Filius nobilis dixit: "Omnia vincit pulcritudo". Filius
negociatoris dixit: "Omnia gubernat prudencia et ipsa dominatur". Filius
laboratoris dixit: "Labor est melior omnibus". Intrantes ergo quandam
civitatem nec habentes quid manducare, dixerunt filio laboratoris:
"Vade, porta nobis comestionem de tuo labore". Ipse autem in montem
pergens detulit ligna et venditis eis dedit comestionem suis sociis
scripsitque in porta civitatis: "Labor unius diei saciavit quatuor".
Crastino vero die dixerunt filio nobilis: "Vade et de tua
pulcritudine porta nobis aliquid ad manducandum". Et intrans in
civitatem cogitabat intra se dicens: "Artem nescio; vacuus ad eos redire
non volo". Querebat in animo fugere, et dum hec cogitaret, vidit eum
puella quedam a fenestra misitque ancillam suam ad eum que conduxit
ipsum ad eam. Ipsa vero retinuit eum in camera per totum diem et cum
ipso comedit et bibit. Ipse autem promisit puelle ut eam duceret in
uxorem. Vespere autem facto illa dedit ei quingentos solidos, et emit
ad comedendum sociis suis scripsitque in porta civitatis: "Pulcritudo
lucrata est uno die quingentos solidos". Crastina vero die dixerunt
filio negociatoris: "Vade et porta nobis manducare de negociacione tua".
Inter hec ecce navis de partibus Orientis venit onerata diversis
mercimoniis. Et cum negociatores civitatis in navem ascenderent nec
aliquid emerent, ascendit et ipse solus in navem et emit omnes merces
de navi deditque illi arram anulum. Alii negociatores hoc audito
venerunt ad eum et dederunt ei lucrum mille miliarisios. + Crastina vero
die dixerunt filio regis: "Vade et tu, fac quod potes". Ipse vero
pergens sedit iuxta portam civitatis. Accidit quod die illa mortuus fuit
rex illius provincie sine herede. Exeuntes autem, ut eum sepellirent,
viderunt hunc sedentem supra unam petram sine aliqua tristicia.
Statim verberaverunt eum miseruntque eum in carcerem. Cumque esset rex
sepultus, reversi sunt in civitatem et consiliabantur quem in regem
eligerent. Patricius eorum dixit: "Ducite primum iuvenem illum, ut
inquiratur unde sit, ne forte sit explorator". Et cum venisset, dixit
patricius: "Unde es tu et quomodo venisti in terram istam?" Ipse
respondit: "Ego sum filius regis N.; moriens pater meus dimisit regnum
suum fratri meo, ego autem timens fugi". Audientes hoc illi et
cognoscentes genus eius coronaverunt eum in regem posueruntque super
elephantem et conduxerunt eum per civitatem. Veniens ergo ad portam et
videns sociorum suorum litteras precepit scribi: "Labor, pulcritudo,
prudencia et omnia dona Dei providencia sunt". Et ascendens in palacium
vocari fecit socios suos et dedit eis multa munera et ipsos dimisit
abire +."



Imperator dixit: "Cognovi hoc exemplum. Annuncia ergo mihi
quomodo desinit aliquis malefacere propter malum quod sibi contingit, et
sit ei disciplina et doctrina". Philosophus dixit: "Quicumque aliis
malefacit propter suam utilitatem nec coactus necessitate, stultus est
et impius nec habet in memoria quod dicitur: "Quod tibi non vis, aliis
non fac". + Et ideo pacietur quod passa est quedam leena. Dicitur
enim quod erat quedam leena, duos habens catulos. Exiens autem ad
venandum +, venit quidam venator et occidit catulos et discessit cum
pellibus ipsorum. Videns autem leena quod factum erat, contristata valde
flebat absque consolacione. Ursa vero videns tristiciam eius venit ad
eam dixitque ei: "Cur tristaris?" Illa respondit: "+ Quia venator
interfecit catulos meos et eorum pelles accepit et recessit". Ursa
dixit: "Noli tristari, desine flere, quia passa es quod fecisti et
multos tristes reddidisti et multos orbasti. Dicitur enim: "Qua mensura
messi fueritis, remecietur eadem vobis" et "quod fecisti pateris" et
"quod seminasti mete" +". Dixit leena: "Ostende mihi hec". Ait illa:
"Quot annos habes in presbiteratu?" Et illa respondit: "Centum". Ait:
"Quid comedisti hiis annis?" Illa respondit: "Carnes animalium". Dixit
ursa: "Quis tibi dabat?" Et ipsa: "Ego capiebam". Et ursa: "Animalia que
capiebas habebant parentes?" Et illa: "Habebant". Ursa ait: "Sic de
filiis tristabantur sicut tu nunc de tuis; sed et ipsa passa es sicut tu
faciebas. Ita deus exercet vindictam et transducit malum in deterius et
in pessimum. Et unusquisque debet cogitare, quando malum facit, ne
deterius ei contingat". Hec audiens leena siluit et penituit et
desinens carnes comedere fructus manducare incepit".

Post hec dixit philosophus: "Ita debent homines facere:
relinquere malum et bene facientes vitam eternam querere".



Imperator dixit: "Cognovi hoc exemplum. Annuncia ergo mihi de eo
qui querit hoc quod non potest invenire et amittit quod habet".
Philosophus dixit: "Dicitur quod quidam monachus valde religiosus
quendam extraneum per octo dies hospitavit in domo sua. Cui monachus
apposuit dactilos +. Et cum comedisset, ei dixit: "Dulces sunt dactili,
in terra autem nostra non habemus, sed alios fructus dulces scilicet
ficus et passulas et alia que sufficiunt, non querentes dactilos".
Monachus respondit: "Bene dixisti; sed avaricia homines insaciabiles
facit, ut non sufficiat quod quis habet, sed querit extranea. Propterea
sollicitus laborat ad acquirendum quod non habet". Extraneus dixit:
"Audivi te iudaice loquentem et mirabile mihi visum est. Si vis, doce me
+". Monachus respondit: "Non debes relinquere linguam tuam et querere
aliam +, ne tibi contingat sicut corvo.

Dicitur enim quod quidam corvus videns perdicem ambulantem voluit
discere gressus suos. Et incipiens corvus nec valens hoc discere
proprios gressus amisit. Et ideo deceptus est, nec proprium habens nec
quod quesivit invenit. +

Et ideo hec tibi dixi, ne relinquas propriam linguam tuam et
queras eam quam discere non poteris +. Dicitur enim quod insipiens sic
facit: relinquit quod habet et ei pertinet, et querit que sibi non
pertinent et que non potest habere, que eciam nullus parentum suorum
habuit". Et hec dicens philosophus tacuit. Post hec autem dixit
imperatori: "O imperator, in eternum vive, quia a te omne bonum impletum
est. Et conservet Deus regnum tuum et vivas in pace et gaudio semper et
videas filios filiorum tuorum usque ad quartam progeniem et cum gloria
ad optatam pervenias senectutem. Quod ipse prestare dignetur qui cum
Patre et Spiritu sancto vivit et regnat per omnia secula seculorum.
Amen. At ego servus tuus ad interrogata respondi et interpretatus sum
ea secundum posse meum. Peto super hiis vestram liberalitatem et
elemosinam". Rex autem huic venerabili philosopho et precordialissimo
amico suo osculum pacis prebuit et dona optima et dimisit eum quiete
vivere.MAGNA CARTA

Johannis sine Terra regis Angliae 15° Junii anno Domini 
[Scriptum originale continuus sine numeris est.]
Concordia inter Regem Johannem et Barones pro concessione libertatum
ecclesie et regni Anglie.
[Sicut scriptum versus originalem Lincolniensis.]

Johannes Dei gracia rex Anglie, Dominus Hibernie, dux Normannie,
Aquitannie et comes Andegavie, archiepiscopis, episcopis, abbatibus,
comitibus, baronibus, justiciariis, forestariis, vicecomitibus,
prepositis, ministris et omnibus ballivis et fidelibus suis salutem.
Sciatis nos intuitu Dei et pro salute anime nostre et omnium
antecessorum et heredum nostrorum ad honorem Dei et exaltacionem sancte
Ecclesie, et emendacionem regi nostri, per consilium venerabilium patrum
nostrorum, Stephani Cantuariensis archiepsicopi, tocius Anglie primatis
et sancte Romane ecclesie cardinalis, Henrici Dublinensis archiepiscopi,
Willelmi Londoniensis, Petri Wintoniensis, Joscelini Bathoniensis et
Glastoniensis, Hugonis Lincolniensis, Walteri Wygorniensis, Willelmi
Coventriensis, et Benedicti Roffensis, episcoporum; magistri Pandulfi
domini pape subdiaconi et familiaris, fratris Aymerici magistri milicie
Templi in Anglia; et nobilium virorum Willelmi Mariscalli comitis
Penbrocie, Willelmi comitis Sarisberie, Willelmi comitis Warennie,
Willelmi comitis Arundellie, Alani de Galewey a constabularii Scocie,
Warini filii Geroldi, Petri filii Hereberti, Huberti de Burgo senescalli
Pictavie, Hugonis de Nevilla, Mathei filii Hereberti, Thome Basset,
Alani Basset, Philippi de Albiniaco, Roberti de Roppel., Johannis
Mariscalli, Johannis filii Hugonis et aliorum fidelium nostrum.

 In primis concessisse Deo et hac presenti carta nostra confirmasse,
pro nobis et heredibus nostris in perpetuum quod Anglicana ecclesia
libera sit, et habeat jura sua integra, et libertates suas illesas; et
ita volumus observari; quod apparet ex eo quod libertatem electionum,
que maxima et magis necessaria reputatur Ecclesie Anglicane, mera et
spontanea voluntate, ante discordiam inter nos et barones nostros motam,
concessimus et carta nostra [illa carta data 21É novembris anno Domini
1214; confirmatio papae Innocentii tertii 30É martii anno Domini 1215]
confirmavimus, et eam obtinuimus a domino papa Innocentio tercio
confirmari; quam et nos observabimus et ab heredibus nostris in
perpetuum bona fide volumus observari. Concessimus eciam omnibus liberis
hominibus regni nostri, pro nobis et heredibus nostri in perpetuum,
omnes libertates subscriptas, habendas et tenendas eis et heredibus
suis, de nobis et heredibus nostris.

 Si quis comitum vel baronum nostrorum, sive aliorum tenencium de
nobis in capite per servicium militare, mortuus fuerit, et cum
decesserit heres suus plene etatis fuerit et relevium debeat, habeat
hereditatem suam per antiquum relevium; scilicet heres vel heredes
comitis de baronia comitis integra per centum libras; heres vel heredes
baronis de baronia per centum libras (sic); heres vel heredes militis de
feodo militis integro per centum solidos ad plus; et qui minus debuerit
minus det secundum antiquam consuetudinem feodorum.

 Si autem heres alicujus talium fuerit infra etatem et fuerit in
custodia, cum ad etatem pervenerit, habeat hereditatem suam sine relevio
et sine fine.

 Custos terre hujusmodi heredis qui infra etatem fuerit, non capiat de
terra heredis nisi racionabiles exitus, et racionabiles consuetudines,
et racionabilia servicia, et hoc sine destructione et vasto hominum vel
rerum; et si nos commiserimus custodiam alicujus talis terre vicecomiti
vel alicui alii qui de exitibus illius nobis respondere debeat, et ille
destructionem de custodia fecerit vel vastum, nos ab illo capiemus
emendam, et terra committatur duobus legalibus et discretis hominibus de
feodo illo, qui de exitibus respondeant nobis vel ei cui eos
assignaverimus; et si dederimus vel vendiderimus alicui custodiam
alicujus talis terre, et ille destructionem inde fecerit vel vastum,
amittat ipsam custodiam, et tradatur duobus legalibus et discretis
hominibus de feodo illo qui similiter nobis respondeant sicut predictum
est.

 Custos autem, quamdiu custodiam terre habuerit, sustentet domos,
parcos, vivaria, stagna, molendina, et cetera ad terram illam
pertinencia, de exitibus terre ejusdem; et reddat heredi, cum ad plenam
etatem pervenerit, terram suam totam instauratam de carucis et
waynagiis, secundum quod tempus waynagii exiget et exitus terre
racionabiliter poterunt sustinere.

 Heredes maritentur absque disparagacione, ita tamen quod, antequam
contrahatur matrimonium, ostendatur propinquis de consanguinitate ipsius
heredis.

 Vidua post mortem mariti sui statim et sine difficultate habeat
maritagium et hereditatem suam, nec aliquid det pro dote sua, vel pro
maritagio suo, vel hereditate sua, quam hereditatem maritus suus et ipsa
tenuerint dit obitus ipsius mariti, et maneat in domo mariti sui per
quadraginta dies post mortem ipsius, infra quos assignetur ei dos sua.

 Nulla vidua distringatur ad se maritandum, dum voluerit vivere sine
marito, ita tamen quod securitatem faciat quod se non maritabit sine
assensu nostro, si de nobis tenuerit, vel sine assensu domini sui de quo
tenuerit, si de alio tenuerit.

 Nec nos nec ballivi nostri seisiemus terram aliquam nec redditum pro
debito aliquo, quamdiu catalla debitoris sufficiunt ad debitum
reddendum; nec plegii ipsius debitoris distringantur quamdiu ipse
capitalis debitor sufficit ad solucionem debiti; et si capitalis debitor
defecerit in solucione debiti, non habens unde solvat, plegii
respondeant de debito; et, si voluerint, habeant terras et redditus
debitoris, donec sit eis satisfactum de debito quod ante pro eo
solverint, nisi capitalis debitor monstraverit se esse quietum inde
versus eosdem plegios.

 Si quis mutuo ceperit aliquid a Judeis, plus vel minus, et moriatur
antequam debitum illud solvatur, debitum non usuret quamdiu heres fuerit
infra etatem, de quocumque teneat; et si debitum illud inciderit in
manus nostras, nos non capiemus nisi catallum contentum in carta.

 Et si quis moriatur, et debitum debeat Judeis, uxor ejus habeat
dotem suam, et nichil reddat de debito illo; et si liberi ipsius
defuncti qui fuerint infra etatem remanserint, provideantur eis
necessaria secundum tenementum quod fuerit defuncti, et de residuo
solvatur debitum, salvo servicio dominorum; simili modo fiat de debitis
que debentur aliis quam Judeis.

 Nullum scutagium vel auxilium ponatur in regno nostro, nisi per
commune consilium regni nostri, nisi ad corpus nostrum redimendum, et
primogenitum filium nostrum militem faciendum, et ad filiam nostram
primogenitam semel maritandam, et ad hec non fiat nisi racionabile
auxilium; simili modo fiat de auxiliis de civitate London.

 Et civitas London. habeat omnes antiquas libertates et liberas
consuetudines suas, tam per terras, quam per aquas. Preterea volumus et
concedimus quod omnes alie civitates, et burgi, et ville, et portus,
habeant omnes libertates et liberas consuetudines suas.

 Et ad habendum commune consilium regni de auxilio assidendo aliter
quam in tribus casibus predictis, vel de scutagio assidendo, summoneri
faciemus archiepiscopos, episcopos, abbates, comites, et majores barones
sigillatim per litteras nostras; et preterea faciemus summoneri in
generali per vicecomites et ballivos nostros omnes illos qui de nobis
tenent in capite ad certum diem, scilicet ad terminum quadraginta dierum
ad minus, et ad certum locum; et in omnibus litteris illius
summonicionis causam summonicionis exprimemus; et sic facta summonicione
negocium ad diem assignatum procedat secundum consilium illorum qui
presentes fuerint, quamvis non omnes summoniti venerint.

 Nos non concedemus de cetero alicui quod capiat auxilium de liberis
hominibus suis, nisi ad corpus suum redimendum, et ad faciendum
primogenitum filium suum militem, et ad primogenitam filiam suam semel
maritandam, et ad hec non fiat nisi racionabile auxilium.

 Nullus distringatur ad faciendum majus servicium de feodo militis,
nec de alio libero tenemento, quam inde debetur.

 Communia placita non sequantur curiam nostram, set teneantur in
aliquo loco certo.

 Recogniciones de nova disseisina, de morte antecessoris, et de
ultima presentacione, non capiantur nisi in suis comitatibus et hoc
modo : nos, vel si extra regnum fuerimus, capitalis justiciarius noster,
mittemus duos justiciarios per unum quemque comitatum per quatuor vices
in anno, qui, cum quatuor militibus cujuslibet comitatus electis per
comitatum, capiant in comitatu et in die et loco comitatus assisas
predictas.

 Et si in die comitatus assise predicte capi non possint, tot milites
et libere tenentes remaneant de illis qui interfuerint comitatui die
illo, per quos possint judicia sufficenter fieri, secundum quod negocium
fuerit majus vel minus.

 Liber homo non amercietur pro parvo delicto, nisi secundum modum
delicti; et pro magno delicto amercietur secundum magnitudinem delicti,
salvo contenemento suo; et mercator eodem modo, salva mercandisa sua; et
villanus eodem modo amercietur salvo waynagio suo, si inciderint in
misericordiam nostram; et nulla predictarum misericordiarum ponatur,
nisi per sacramentum proborum hominum de visneto.

 Comites et barones non amercientur nisi per pares suos, et non nisi
secundum modum delicti.

 Nullus clericus amercietur de laico tenemento suo, nisi secundum
modum aliorum predictorum, et non secundum quantitatem beneficii sui
ecclesiastici.

 Nec villa nec homo distringatur facere pontes ad riparias, nisi qui
ab antiquo et de jure facere debent.

 Nullus vicecomes, constabularius, coronatores, vel alii ballivi
nostri, teneant placita corone nostre.

 Omnes comitatus, hundredi, wapentakii, et trethingi' sint ad
antiquas firmas absque ullo incremento, exceptis dominicis maneriis
nostris.

 Si aliquis tenens de nobis laicum feodum moriatur, et vicecomes vel
ballivus noster ostendat litteras nostras patentes de summonicione
nostra de debito quod defunctus nobis debuit, liceat vicecomiti vel
ballivo nostro attachiare et imbreviare catalla defuncti inventa in
laico feodo, ad valenciam illius debiti, per visum legalium hominum, ita
tamen quod nichil inde amoveatur, donec persolvatur nobis debitum quod
clarum fuerit, et residuum relinquatur executoribus ad faciendum
testamentum defuncti; et, si nichil nobis debeatur ad ipso, omnia
catalla cedant defuncto, salvis uxori ipsius et pueris racionabilibus
partibus suis.

 Si aliquis liber homo intestatus decesserit, catalla sua per manus
propinquorum parentum et amicorum suorum, per visum ecclesie
distribuantur, salvis unicuique debitis que defunctus ei debebat.

 Nullus constabularius, vel alius ballivus noster, capiat blada vel
alia catalla alicujus, nisi statim inde reddat denarios, aut respectum
inde habere possit de voluntate venditoris.

 Nullus constabularius distringat aliquem militem ad dandum denarios
pro custodia castri, si facere voluerit custodiam illam in propria
persona sua, vel per alium probum hominem, si ipse eam facere non possit
propter racionabilem causam; et si nos duxerimus vel miserimus eum in
exercitum, erit quietus de custodia, secundum quantitatem temporis quo
per nos fuerit in exercitu.

 Nullus vicecomes, vel ballivus noster, vel aliquis alius, capiat
equos vel carettas alicujus liberi hominis pro cariagio faciendo, nisi
de voluntate ipsius liberi hominis.

 Nec nos nec ballivi nostri capiemus alienum boscum ad castra vel
alia agenda nostra, nisi per voluntatem ipsius cujus boscus ille fuerit.

 Nos non tenebimus terras illorum qui convicti fuerint de felonia,
nisi per unum annum et unum diem, et tunc reddantur terre dominis feodorum.

 Omnis kidelli de cetero deponantur penitus de Tamisia, et de
Medewaye, et per totam Angliam, nisi per costeram maris.

 Breve quod vocatur "Precipe" de cetero non fiat alicui de aliquo
tenemento unde liber homo amittere possit curiam suam.

 Una mensura vini sit per totum regnum nostrum, et una mensura
cervisie, et una mensura bladi, scilicet quarterium Londoniense, et una
latitudo pannorum tinctorum et russetorum et halbergettorum, scilicet
due ulne infra listas; de ponderibus autem sit ut de mensuris.

 Nichil detur vel capiatur de cetero pro brevi inquisicionis de vita
vel membris, set gratis concedatur et non negetur.

 Si aliquis teneat de nobis per feodifirmam, vel per sokagium, vel
per burgagium, et de alio terram teneat per servicium militare, nos non
habebimus custodiam heredis nec terre sue que est de feodo alterius,
occasione illius feodifirme, vel sokagii, vel burgagii; nec habebimus
custodiam illius feodifirme, vel sokagii, vel burgagii, nisi ipsa
feodifirma debeat servicium militare. Nos non habebimus custodiam
heredis vel terre alicujus, quam tenet de alio per servicium militare,
occasione alicujus parve serjanterie quam tenet de nobis per servicium
reddendi nobis cultellos, vel sagittas, vel hujusmodi.

 Nullus ballivus ponat decetero aliquem ad legem simplici loquela
sua, sine testibus fidelibus ad hoc inductis.

 Nullus liber homo capiatur, vel imprisonetur, aut disseisiatur, aut
utlagetur, aut exuletur, aut aliquo modo destruatur, nec super eum
ibimus, nec super eum mittemus, nisi per legale judicium parium suorum
vel per legem terre.

 Nulli vendemus, nulli negabimus, aut differemus rectum aut justiciam.

 Omnes mercatores habeant salvum et securum exire de Anglia, et
venire in Angliam, et morari, et ire per Angliam, tam per terram quam
per aquam, ad emendum et vendendum, sine omnibus malis toltis, per
antiquas et rectas consuetudines, preterquam in tempore gwerre, et si
sint de terra contra nos gwerrina; et si tales inveniantur in terra
nostra in principio gwerre, attachientur sine dampno corporum et rerum,
donec sciatur a nobis vel capitali justiciario nostro quomodo mercatores
terre nostre tractentur, qui tunc invenientur in terra contra nos
gwerrina; et si nostri salvi sint ibi, alii salvi sint in terra nostra.

 Liceat unicuique decetero exire de regno nostro, et redire, salvo et
secure, per terram et per aquam, salva fide nostra, nisi tempore gwerre
per aliquod breve tempus, propter communem utilitatem regni, exceptis
imprisonatis et utlagatis secundum legem regni, et gente de terra contra
nos gwerrina, et mercatoribus, de quibus fiat sicut predictum est.

 Si quis tenuerit de aliqua eskaeta, sicut de honore Walligefordie,
Notingeham, Bolonie, Lancastrie, vel de aliis eskaetis que sunt in manu
nostra et sunt baronie, et obierit, heres ejus non det aliud relevium,
nec faciat nobis aliud servicium quam faceret baroni si baronia illa
esset in manu baronis; et nos eodem modo eam tenebimus quo baro eam tenuit.

 Homines qui manent extra forestam non veniant decetero coram
justiciariis nostris de foresta per communes summoniciones, nisi sint in
placito, vel plegii alicujus vel aliquorum, qui attachiati sint pro
foresta.

 Nos non faciemus justiciarios, constabularios, vicecomites, vel
ballivos, nisi de talibus qui sciant legem regni et eam bene velint
observare.

 Omnes barones qui fundaverunt abbacias, unde habent cartas regum
Anglie, vel antiquam tenuram, habeant earum custodiam cum vacaverint,
sicut habere debent.

 Omnes foreste que afforestate sunt tempore nostro, statim
deafforestentur; et ita fiat de ripariis que per nos tempore nostro
posite sunt in defenso.

 Omnes male consuetudines de forestis et warennis, et de forestariis
et warennariis, vicecomitibus et eorum ministris, ripariis et earum
custodibus, statim inquirantur in quolibet comitatu per duodecim milites
juratos de eodem comitatu, qui debent eligi per probos homines ejusdem
comitatus, et infra quadraginta dies post inquisicionem factam, penitus,
ita quod numquam revocentur, deleantur per eosdem, ita quod nos hoc
sciamus prius, vel justiciarius noster, si in Anglia non fuerimus.

 Omnes obsides et cartas statim reddemus que liberate fuerunt nobis
ab Anglicis in securitatem pacis vel fidelis servicii.

 Nos amovebimus penitus de balliis parentes Gerardi de Athyes, quod
decetero nullam habeant balliam in Anglia, Engelardum de Cygony, Petrum
et Gionem et Andream de Cancellis, Gionem de Cygony, Galfridum de
Martinny et fratres ejus, Philippum Marc. et fratres ejus, et Galfridum
nepotem ejus, et totam sequelam eorundem.

 Et statim post pacis reformacionem amovebimus de regno omnes
alienigenas milites, balistarios, servientes, stipendiarios, qui
venerint cum equis et armis ad nocumentum regni.

 Si quis fuerit disseisitus vel elongatus per nos sine legali judicio
parium suorum, de terris, castellis, libertatibus, vel jure suo, statim
ea ei restituemus; et si contencio super hoc orta fuerit, tunc inde fiat
per judicium viginti quinque baronum, de quibus fit mencio inferius in
securitate pacis. De omnibus autem illis de quibus aliquis disseisitus
fuerit vel elongatus sine legali judicio parium suorum, per Henricum
regem patrem nostrum vel per Ricardum regem fratrem nostrum, que in manu
nostra habemus, vel que alii tenent, que nos oporteat warantizare,
respectum habebimus usque ad communem terminum crucesignatorum; exceptis
illis de quibus placitum motum fuit vel inquisicio facta per preceptum
nostrum, ante suscepcionem crucis nostre : cum autem redierimus de
peregrinacione nostra, vel si forte remanserimus a peregrinacione
nostra, statim inde plenam justiciam exhibebimus.

 Eundem autem respectum habebimus et eodem modo de justicia
exhibenda, de forestis deafforestandis vel remanseris forestis quas
Henricus pater noster vel Ricardus frater noster afforestaverunt, et de
custodiis terrarum que sunt de alieno feodo, cujusmodi custodias
hucusque habuimus occasione feodi quod aliquis de nobis tenuit per
servicium militare, et de abbaciis que fundate fuerint in feodo alterius
quam nostro, in quibus dominus feodi dixerit se jus habere; et cum
redierimus, vel si remanserimus a peregrinatione nostra, super hiis
conquerentibus plenam justiciam statim exhibebimus.

 Nullus capiatur nec imprisonetur propter appellum femine de morte
alterius quam viri sui.

 Omnes fines qui injuste et contra legem terre facti sunt nobiscum,
et omnia amerciamenta facta injuste et contra legem terre, omnino
condonentur, vel fiat inde per judicium viginti quinque baronum de
quibus fit mencio inferius in securitate pacis, vel per judicium majoris
partis eorundem, una cum predicto Stephano Cantuarensi archiepiscopo, si
interesse poterit, et aliis quos secum ad hoc vocare voluerit. Et si
interesse non poterit, nichilominus procedat negocium sine eo, ita quod,
si aliquis vel aliqui de predictis viginti quinque baronibus fuerint in
simili querela, amoveantur quantum ad hoc judicium, et alii loco eorum
per residuos de eisdem viginti quinque, tantum ad hoc faciendum electi
et jurati substituantur.

 Si nos disseisivimus vel elongavimus Walenses de terris vel
libertatibus vel rebus aliis, sine legali judicio parium suorum, in
Anglia vel in Wallia, eis statim reddantur; et si contencio super hoc
orta fuerit, tunc inde fiat in Marchia per judicium parium suorum; de
tenementis Anglie secundum legem Anglie; de tenementis Wallie secundum
legem Wallie; de tenementis Marchie secundum legem Marchie. Idem facient
Walenses nobis et nostris.

 De omnibus autem illis de quibus aliquis Walensium disseisitus
fuerit vel elongatus, sine legali judicio parium suorum, per Henricum
regem patrem nostrum vel Ricardum regem fratrem nostrum, que nos in manu
nostra habemus, vel que alii tenent que nos oporteat warantizare,
respectum habebimus usque ad communem terminum crucesignatorum, illis
exceptis de quibus placitum motum fuit vel inquisicio facta per
preceptum nostrum ante suscepcionem crucis nostre; cum autem redierimus,
vel si forte remanserimus a peregrinatione nostra, statim eis inde
plenam justitiam exhibebimus, secundum leges Walensium et partes predictas.

 Nos reddemus filium Lewelini statim, et omnes obsides de Wallia, et
cartas que nobis liberate fuerunt in securitate pacis.

 Nos faciemus Alexandro regi Scottorum de sororibus suis, et
obsidibus reddendis, et libertatibus suis, et jure suo, secundum formam
in qua faciemus aliis baronibus nostris Anglie, nisi aliter esse debeat
per cartas quas habemus de Willelmo patre ipsius, quondam rege
Scottorum; et hoc erit per judicium parium suorum in curia nostra.

 Omnes autem istas consuetudines predictas et libertates quas nos
concessimus in regno nostro tenendas quantum ad nos pertinet erga
nostros, omnes de regno nostro, tam clerici quam laici, observent
quantum ad se pertinet erga suos.

 Cum autem pro Deo, et ad emendacionem regni nostri, et ad melius
sopiendum discordiam inter nos et barones nostros ortam, hec omnia
predicta concesserimus, volentes ea integra et firma stabilitate in
perpetuum gaudere, facimus et concedimus eis securitatem subscriptam;
videlicet quod barones eligant viginti quinque barones de regno quos
voluerint, qui debeant pro totis viribus suis observare, tenere, et
facere observari, pacem et libertates quas eis concessimus, et hac
presenti carta nostra confirmavimus; ita scilicet quod, si nos, vel
justiciarius noster, vel ballivi nostri, vel aliquis de ministris
nostris, in aliquo erga aliquem deliquerimus, vel aliquem articulorum
pacis aut securitatis transgressi fuerimus, et delictum ostensum fuerit
quatuor baronibus de predictis viginti quinque baronibus, illi quatuor
barones accedant ad nos vel ad justiciarium nostrum, si fuerimus extra
regnum, proponentes nobis excessum; petent ut excessum illum sine
dilacione faciamus emendari. Et si nos excessum non emendaverimus, vel,
si fuerimus extra regnum, justiciarius noster non emendaverit infra
tempus quadraginta dierum computandum a tempore quo monstratum fuerit
nobis vel justiciario nostro, si extra regnum fuerimus, predicti quatuor
barones referant causam illam ad residuos de illis viginti quinque
baronibus, et illi viginti quinque barones cum communia tocius terre
distringent et gravabunt nos modis omnibus quibus poterunt, scilicet per
capcionem castrorum, terrarum, possessionum, et aliis modis quibus
poterunt, donec fuerit emendatum secundum arbitrium eorum, salva persona
nostra et regine nostre et liberorum nostrorum; et cum fuerit emendatum
intendent nobis sicut prius fecerunt. Et quicumque voluerit de terra
juret quod ad predicta omnia exequenda parebit mandatis predictorum
viginti quinque baronum, et quod gravabit nos pro posse suo cum ipsis,
et nos publice et libere damus licenciam jurandi cuilibet qui jurare
voluerit, et nulli umquam jurare prohibebimus. Omnes autem illos de
terra qui per se et sponte sua noluerint jurare viginti quinque
baronibus de distringendo et gravando nos cum eis, faciemus jurare
eosdem de mandato nostro sicut predictum est. Et si aliquis de viginti
quinque baronibus decesserit, vel a terra recesserit, vel aliquo alio
modo impeditus fuerit, quominus ista predicta possent exequi, qui
residui fuerint de predictis viginti quinque baronibus eligant alium
loco ipsius, pro arbitrio suo, qui simili modo erit juratus quo et
ceteri. In omnibus autem que istis viginti quinque baronibus
committuntur exequenda, si forte ipsi viginti quinque presentes fuerint,
et inter se super re aliqua discordaverint, vel aliqui ex eis summoniti
nolint vel nequeant interesse, ratum habeatur et firmum quod major pars
eorum qui presentes fuerint providerit, vel preceperit ac si omnes
viginti quinque in hoc consensissent; et predicti viginti quinque jurent
quod omnia antedicta fideliter observabunt, et pro toto posse suo
facient observari. Et nos nichil impetrabimus ab aliquo, per nos nec per
alium, per quod aliqua istarum concessionum et libertatum revocetur vel
minuatur; et, si aliquid tale impetratum fuerit, irritum sit et inane et
numquam eo utemur per nos nec per alium.

 Et omnes malas voluntates, indignaciones, et rancores, ortos inter
nos et homines nostros, clericos et laicos, a tempore discordie, plene
omnibus remisimus et condonavimus. Preterea omnes transgressiones factas
occasione ejusdem discordie, a Pascha anno regni nostri sextodecimo
usque ad pacem reformatam, plene remisimus omnibus, clericis et laicis,
et quantum ad nos pertinet plene condonavimus. Et insuper fecimus eis
fieri litteras testimoniales patentes domini Stephani Cantuariensis
archiepiscopi, domini Henrici Dublinensis archiepiscopi, et episcoporum
predictorum et magistri Pandulfi, super securitate ista et
concessionibus prefatis.

 Quare volumus et firmiter precipimus quod Anglicana ecclesia libera
sit et quod homines in regno nostro habeant et teneant omnes prefatas
libertates, jura, et concessiones, bene et in pace, libere et quiete,
plene et integre, sibi et heredibus suis, de nobis et heredibus nostris,
in omnibus rebus et locis, in perpetuum, sicut predictum est. Juratum
est autem tam ex parte nostra quam ex parte baronum, quod hec omnia
supradicta bona fide et sine malo ingenio observabuntur. Testibus
supradictis et multis aliis. Data per manum nostram in prato quod
vocatur Ronimed. inter Windlesoram et Stanes, quinto decimo die junii,
anno regni nostri decimo septimo.[EPISTOLA A MARCANTONIO MOROSINI] Marcus Antonius Sabellicus magnifico et praestanti viro Marco Antonio Mauroceno, patritio veneto, equiti splendidissimo salutem. Fuerunt ad hunc diem non pauci, Maurocene vir clarissime, qui te celebri doctorum hominum coetu circulisque frequentioribus, quibus, si quando per ocium datur opportune admodum insereris, saepius praedicantem audivere, post duo praeclara naturae munera, quod et homo et quod proximum illi est in libera esses civitate natus, nihil maius te habere, quo nomine Deo optimo maximo gratulari oporteat, quam quod hac potissimum tempestate nasci contigerit, qua paucorum hominum industria romanam linguam quae diu incolta ac pene extincta in tenebris iacuit, ab omni sorde diraque barbarie servatam videres. Mirarique proinde te ac vehementer probare recentiorum hominum ingenia, quae si non ea sint, ut cum veteribus illis quae eruditissimo olim saeculo floruerunt merito conferri possint, at certe immodicis ob id laudibus efferenda, quod romanum decus vetusto vindicare servitio sint adorta; rem multis aetatibus aut hominum ignavia neglectam aut desperatione minime tentatam. Haec quum ad me perplures detulissent, visus sum animi nihil inepte facere, si nostram hanc de latinae linguae reparatione veluti μελέτην quandam, και αυτήν ταυτάτην, tibi viro clarissimo cognoscendam traderem, ut quando praesens studiorum successus ita tibi cordi esset et hac brevi lucubratione cognosceres quid eorum cuique per quos tam inepte loqui desinimus deberi oporteat. Cui sermoni ut aliquanto maior inesset auctoritas, omnem de re ipsa disputationem Benedicto Prunulo liniacensi et Baptistae Guarini filio, viris, ut plane nosti, multa auctoritate et eruditione, dedimus: interim si qua visa fuerint aut nimis indulgenter recepta aut verecundius accusata, illorum moribus ascribito; uterque enim, quod credo te non ignorare, probo sane est mitique ingenio magisque ad defendendum quam accusandum comparato; quippe qui vehementer cupiant suam cuique phamam, quasi honestissimi laboris praemium, integram constare. Sed nostro ne an illorum potius nomine haec lectio tibi placitura sit incertum habeo; illud pene persuasum mihi est fore ut, si reliqua magnopere sordescant, tot tamen virorum illustrium memoria, per quos paucis annis latinam linguam quasi postliminio recepimus, animum non iniucunda tangens nomenclatura nobis id praestet, ut, si quando haec, vir clarissime, legere incoeperis, caetera, quod mihi vehementer erit gratum, non invitus perlegas. Vale. DE LATINAE LINGUAE REPARATIONE MARCI ANTONII SABELLICI DIALOGUS, QUI ET LATINAE LINGUAE REPARATIO INSCRIBITUR SAVARISIUS Sic certe res habet, ut tu praedicare soles, Sabellice: aut unae sunt hodie in toto orbe Venetiae aut nulla urbs alia, quam splendore et opulentia huic praeferre possis. Nunquam huc accessi (accedo autem saepissime) quin ipsa civitatis facies mihi maior solito occurrat ac quodammodo admirabilior. Quod cum plerique alii sibi evenire aiunt, tum Iuliarius hic noster, quem vix hodie a prima luce ad tertiam diei horam a germanico emporio, dum omnia Mercaria via per ocium cupit explorare, ad sublicii pontis bibliopolas traduxi; ubi, quia neque hortatione neque convicio inde avelli potuit, librorum indicibus haerentem a me relictum, ad multam diem, quod vix unquam eventurum putassem, quum ex, foro me ad privatum hospitem reciperem, eodem pene vestigio stantem sed adhuc magis occupatum offendi. SABELLICUS Habet id urbis genius, Savarisi, augetque, non parum amplitudinem et formam ipsam incredibilis rerum omnium apparatus, cuius tam magnitudo quam varietas novum semper aliquod primo intuentibus obiicit spectaculum. Sed dicat Iuliarius, qui hodie, ut ais, refertissimam excussit bibliothecam, an in tanta novorum scriptorum copia quanta paucis annis in his studiis emersit, aut locupletior quam antea sibi latina lingua aut emendatior facta videatur. IULIARIUS Sunt non pauci, ut dicis, Sabellice, qui alia atque alia via romanas litteras nuperrime iuvere; nam, praeterquam quod omnia fere emendatiora occurrunt, non desunt qui quotidie aliquid novi in communem usum proferant. Quae, et si non sunt talia, ut iacturam illam, quam nostrae litterae gothica tempestate fecere, omnino resarciant, levant tamen inopiam et egestatem, quam dira illa calamitas latino nomini attulit. Quod malum ita violenter omnia invaserat, ut a clade illa longe vetustissima aegre ad hos annos respirare sit datum. Aliquid igitur effecerunt nostrorum temporum viri, per quos si non rem ipsam, umbram tamen et verum latinitatis adhuc nomen retinemus, si quidem horum ductu et auspiciis romanus sermo omnem exuit squalorem, omnem barbariem, quibus sordibus diu fuerat immersus. Soleo iccirco me beatissimum putare ac naturae gratias agere, quod hac potissimum tempestate nasci contigerit, qua si non linguam ipsam florentem ut olim, aut qualem aetas illa aurea, qua tot viri summi una claruere, posteritati tradidit, meliorem ac quodammodo omni ex parte instauratam videremus. SAVARISIUS Resartam potius, Iuliari, instauratam ne dixeris. Quod neque tu neque aequalium quisquam et, ut audacius dicam, ne mortalium quidem ullus videbit unquam. Sunt - quis non videt? - humana omnia in lapsum prona, sed quae in melius mutentur difficillima. /. IULIARIUS Recte quidem ista, Savarisi, sed quo nomine successus hic litterarum appellandus sit, quum maius ocium nacti erimus licebit cognoscere; nunc illud abs te vehementer cupio audire, immo discere potius, Sabellice, quod et huic quoque Savarisio erit non ingratum, quid cuique eorum, qui recentissimis temporibus latinam linguam iuvere, debeamus; si quidem alii alia in publicum usum contulere, quae, si quis aequa, ut dici solet, lance expendisse volet, haud omnino similia, sed alia aliis praeponderare fateatur necesse. Verum qui haec te uno melius diligentiusve aestimare possit est nemo, quippe qui et ab simultate omni et ambitione longe abes, nec facis ut plerique, qui pene prius oderunt quae legenda traduntur quam viderint, quin omnium indifferenter laus aeque ac tua est tibi cordi; quo fit ut nullius iudicio, ut pro Savarisio despondeam, simus libentius acquieturi. SABELLICUS Callide, me hercule, ut solet, Iuliarius blandoque verborum ambitu insinuatus experiri voluit posset ne me in ridiculum aliquod facinus impellere, ut fabulosum illum phrygii Aesopi asinum imitatus leoni sua praemia decernerem, scilicet, ut quum multos uno tempore in me concitassem, tum forte male multatum videret. IULIARIUS Quid multatum ais? an Aristarchus et Aristophanes, qui non solum aliena scripta attentissima examinarunt cura, sed quosdam etiam poetarum numero exemerunt, aut Marcus Tullius aut Fabius, qui nihil diversum apud nos fecisse videri possunt, risu digni aut odio sunt habiti? SABELLICUS Immo ob id ipsum fortassis Graeci illi, quorum mentionem fecisti, plerosque sui temporis poetas silentio praeteriere, ne maior ab illis postea maneret invidia, quod nostros quoque in quibusdam fecisse ex eorum scriptis facile intelligi potest. At mihi id nullo modo contingere posset, quando eorum de quibus futurum est iudicium plerique adhuc sint superstites. Eleganter quidem et accurate Cicero, ut caetera, multorum scripta in suo expendit Oratore, sed in duorum sui saeculi grammaticorum altercatione, dum eorum alterius declinaret invidiam, iudicium in iocum vertit. Nec Fabius minus prudenter, qui scriptores suorum temporum phamam iubet expectare; quod quum ita sit, non est dum nostram ullam de ea re sententiam expectetis. At possum, quoniam tanto studio id requiritis et vacat, ut dicitis, audire, gratissimum vobis de hoc ipso sermonem referre, quem duo viri illustres hoc anno multis praesentibus in vestibulo curiae habuere. Erat tum forte Venetiis Baptista Guarinus, homo, ut scitis, multi nominis vesterque, ni fallor, civis. Venerat is cum Alphonso, Herculis Estensis filio, qui a patre officii gratia fuerat ad Augustinum Barbadicum principem et Senatum missus. Ita igitur accidit ut eo tempore quasi de industria plerique docti viri patricii ordinis unum in locum coivissent, et in his Hermolaus Barbarus, Hieronymus Donatus, M. Dandolus, Sebastianus Privolus, Nicolaus Lipamanus, qui non multo post in romanam curiam concessiti, Daniel Rainerius et alii non pauci, praeter philosophiae studia humanarum etiam litterarum vehementer cupidi. Aderat et Benedictus Prunulus, homo impense doctus, qui trigesimo et amplius ab hinc anno publice in hac urbe est professus. Tot viri tum forte in vestibulum curiae convenerant, alii alia credo de causa, eratque iam coeptus haberi sermo de his qui recenti saeculo aliquid in communem latinae linguae usum edidissent, quum illis et ipse diversum negocium secutus superveni, erantque mecum nonnulli nostratium litterarum sane studiosi; hic ego ab universo coetu familiari vultu acceptus; quia de re litteraria sermonem haberi non dubium erat, placuit his quae dicerentur interesse. Primas igitur ad dicendum Prunulus sortitus erat partes; unde vero sermo esset ortus non libuit requirere, satis habui quod illi tum primum instituto opportune affuissem. Si igitur ea quae tunc vir ille ornatissime ac disertissime de romanae linguae reparatione est locutus quaeque postea, eo petente, a Baptista, Guarini filio, in eandem sententiam breviter et accurate disputata sunt audire vultis, ut diligentius potero subiiciam: nam quid ipse de ea re sentiam neque vos, ut dixi, requirere oportet neque expectare. IULIARIUS Iam vero istud ipsum quale sit vehementer cupimus cognoscere, Sabellice, quum ob eorum qui illa disseruerunt praecipuam auctoritatem, tum quia, nisi tu probasses, nullis adduci precibus potuisses ut relatu digna iudicares. Perge igitur, si placet, et quid tantorum hominum sit iudicium fac, precor, intelligamus; nam quod ad nos attinet, tam libenter ista ex te audire parati sumus quam si illos ipsos qui de ea re disseruerunt audiremus. SABELLICUS Incipiam ego, quando ita placet, amicorum optimi, ac primum omnium illud dicam, quod me maxime in Prunulo delectavit, usum fuisse virum illum, ut natura est non infaceta facilique ad omnia excogitanda ingenio, translatione in dicendo valde rei accommodata, quippe qui in hunc ferme modum sit exorsus, ut diceret videri sibi ea quae Romani senonico dicuntur bello passi simillimum quendam habuisse exitum huic quem latinae litterae post longissimum annorum circuitum fuissent sortitae. Disiectis, inquit, ad Aliam flumen romanis legionibus, in praeceps omnia abiere, non dux ullus, non imperium adesse non arma non circa urbem praesidia quae saevissimi hostis impetum distinerent. Quin repente omnibus solutis, nihil ex tanto nuper imperio praeter umbram nominis ac collem unum cum modico praesidio superfuit, pauci seniorum qui ab superbo et irato victore sunt in rostris reperti ferro occubuere. Caeteri sine imperio sine nomine disiecti, procul patria procul Penatibus vagi devii extorres sine cultu sine hospitio errare. Saevire interim Galli, tecta incendere, parietes disturbare, nihil sanctum nihil intactum relinquere, minari romano nomini excidium ac simul intentare, mutari iccirco rerum omnium facies, nihil ex tam potenti nuper populo nisi nomen superesse; barbari omnia publica omnia privata praeter arcem possidere. Deploratam vulgo crederes rem romanam, nullam rempublicam, nullum imperium in ea urbe amplius futurum. Instare dira barbaries Capitoliumque cum arce totis viribus oppugnare, fuissetque demum voti compos, nisi paucorum virtute res propemodum perditae non solum suo retentae essent vestigio, sed in pristinum etiam statum restitutae. His tum malis Roma defuncta est, sed longe foedior clades longeque atrocior quae rem romanam gethicis temporibus postea adorta est. Ibi tum publicae et privatae fortunae periclitatae dicuntur, hic, caeteris amissis, sermo quoque, quo nihil Deus immortalis homini utilius dedit, ad interitum perductus: maior itaque recens casus atque tanto lugubrior quanto plures gentes quam vetus ille attigit, enimvero unius tum populi fortuna lapsa est, his vero diris temporibus quicquid Romanis ipsis cum Italia erat et multis gentibus commune; fuit populus ille ferocissimus pluribus olim gentibus infestus, multis perniciosus, at sermo omnibus utilis ac iucundus atque ob id longe charissimus. Utra igitur ruina maior? haec, quae tot gentium bona, tam nobile commercium, tantam eruditionem, tantam humanitatem miserabili modo obruit, an illa, qua res temere quaesitae temere periturae conciderant? Nec vereor ne parum considerate id bonum dixerim, quod innumeris populis urbibus terris et sentientibus et dolentibus fuerit pene ademptum. Video quibus coram et ubi habeatur hic sermo, neque enim nunc in Pesianacta sumus, quamquam, per deum, non video quid aliud bonum dici possit, si hoc unum dici non potest, quod tanta et tam longa iniuria adimere non potuit; quod vero non potuerit foelix exitus haud dubie demonstravit; sed sublatis nobilissimae rei instrumentis, desuetudo secuta est, desuetudinem oblivio, quae propemodum causa fuit ut divino munere perpetuo careremus. Sic sane res habent, ut ubi semel inclinare coeperint, facilius dilabantur quam ab initio coalescere contigerit. Ademerat romanae urbi multum splendoris: et dignitatis imperii sedes Bizantium translata; secutae inde clades multae aliae post alias: Gethae, Hunni, Langobardi pluribus locis Italiam foeda populatione vastarunt, sed primae illae gentes, dirae nimis romanoque nomini infestae, quippe quae omnis divini et humani iuris oblitae superbe et crudeliter victoriam exercuere. Non hominum caede, non templis, non sacro ullo loco aut prophano infandae manus abstinuerunt; omnia divina et humana barbara prophanavit temeritas, sed haec, quia in gremio fortunae sita, minus fortasse lugubria, illa clades multo maior, illa et dolore et lamentatione dignior, quod Urbs capta non solum civibus est exhausta, publicis privatisque operibus deformata, sed divino etiam litterarum thesauro, qua una re incolumi caetera suo stare vestigio videri potuissent, bibliothecis publicis et privatis flamma vel rapina consumptis, nihil spei reliquum posteris facere. Proh dolor! quot labores curae vigiliae, quot rerum monumenta paucis diebus, ne dicam horis, interiere; sed quam dira sit tum clades accepta ipsum postea tempus declaravit. Remisit tempestas illa, et si sero remisit tamen. Victi italis finibus barbari cessere, sermonis foeditas quae passim inoluerat non cessit; recepit aliqua ex parte Roma suum cultum et nitorem, loquendi proprietatem non recepit, et brevi, ubi semel foeda illa barbaries se illius ruinis insinuavit, nulla veri sermonis cura, nullum prioris linguae desiderium incessit quemquam. Auxit id malum longa aetas, quae non solum negligentiam peperit, sed divini etiam muneris memoriam dira oblivione immerserat: iam enim (si vera loqui volumus) nemo post funestissima illa tempora ad annum hinc circiter quinquagesimum romana locutus lingua videri potuit, aut si quis extitit qui potuerit id praestare, non magis est inter suos auditus, quam si ignoto aliquo sermone fuisset locutus. Extendit se igitur calamitas illa ad haec usque tempora, sed nunc qui primi omnium illam diu sepultam suscitare adorti sint, inde per quos sit in meliorem statura restituta breviter dicam, nec quantum in me erit sua quisquam fraudabitur laude, quod si forte cuiquam aut plus quam aequum sit tribuere videbor aut adimere, memineritis me dicere quae sentio, sevi quae oraculi loco minime sint habenda, immo ne talia quidem, ut non multo veriora adhuc dici possint, praesertim ab iis qui adsunt, qui de huiusmodi re firmiore iudicio sententiaque minus ambigua disserere potuissent. Verum quia me primas sermonis huius partes ferre voluistis, dicam breviter quae sentio; vos ita nostra accipite, quasi cuique vestrum integrum relinquatur diversa sentire, si libeat ac quae senserit libere tueri; sed iam satis superque exploratum habetis quo ad dicendum consilio venerimus, nunc ad ea quae dicere institueram revertar. Perierant (ut aperte ostendimus) diuque sine nomine, sine cultu, sine spe ulla melioris fortunae romanae litterae in occulto fuerant, quum in cisalpina Gallia, quod vix quisquam futurum putasset, rarae admodum nec satis certae reparandae rei scintillae, velut ex densis quibusdam repostisque emicuere tenebris; etenim neque assertore uno opus fuit neque uno vindice, ut tam perniciosa pestis Italiae finibus pelleretur. Est in bergomati agro vicus obscuri olim nominis, nunc clarus suoque partu illustris; Barzizam vulgo nominant: hic Gasparinus, grammaticus ac rhetor sua tempestate illustris, qui in hac urbe, ut audio, mox Patavi inde Mediolani, multa nominis celebritate litteras docuit, magis foelici consilio quam quod tantae cladis resarciendae spes ulla praetenderetur. Primus omnium, ut audio, ad veteris eloquentiae umbram - nam ex re tam nobili nil tum praeter id unum supererat - oculos retorsit, quum mille et amplius annos ex quo gethica illa tempestas terram Italiam invaserat semper omnia in peius abiissent, credo ea fiducia fretus, quod in tris divinos illos Marci Tullii ad Quintum fratrem libros, quum diutissime non extitissent, primus inciderat; quos situ et vetustate consumptos diligenti cura et studio emendare adortus, tantum intentiore lectione profecit, ut opus non solum desideratum, sed deploratum etiam in publicum exhibuerit multosque ad eloquentiae cultum exemplo et hortatione execitarit. Fabius Quintilianus, tum primum et ipse in transalpina Gallia repertus (per quem autem reperiri contigerit suo loco dicetur), huius opera non nihil veteri creditur squalore detersus; scripsisse dicitur commentarios in varia Ciceronis opera, sed qui nulli hodie extent; epistolae ad haec et orationes pleraeque adduntur, liber praeterea de ratione scribendi unus. Quid de ipsius figura et proprietate dicendi suspicari possimus ipsa tempora admonent: oportuit (quis non videt?) infirma, ut semper alias, tam audacis conatus fuisse principia, sed quemadmodum saepe evenire solet, ut quae vel modicis orta sunt initiis maiora in dies accipiant incremerita, ita accidit ut, iam inde multis aliis quidem post alios ad id consilium iuvandum prodeuntibus, brevi res eo processerit, ut non minus iam spei adesset quam ab initio animi fuerat. Sed omnium qui sub id tempus extitere Leonardus aretinus praecipua dignus laude occurrit, vir philosophiae studiis et eloquentia clarus, nec in historia minus celeber. Plerique romani pontifices, circa constantiaci Conventus tempora, illius opera secretioribus negociis usi dicuntur; novissime a Florentinis publico decreto accersitus, in eorum urbe esse perseveravit. Studiorum monumenta varia feruntur; quae ex graeco latina fecit manifeste arguunt quam facilis natura illa fuerit diversisque rebus accommodata: gravis nunc et densus, ut in Basilio illo nescio quo antistite et in Xenophontis Tyranno, nunc candidus ac fusus, ut in Aemilio, Catone, Sertorio et aliis quos ex Plutarcho acceperat, ut nulla sit in illo virtus quam in hoc aliquo modo desideres; velles tamen Ciceroni nihil addidisse, nam in figura alioqui perstitit; age vero, quam diligenter et accurate platonicam illam dicendi facultatem in Gorgia et Phedrone expressit, quam erudite in Oeconomicis, Politicis Ethicisque libris Aristotelis gravitatem et acumen! Sed haec minora videri possunt: facile est in alieno libro esse disertum, sed in suo difficile. Eiusdem sunt quattuor gethicae historiae libri; nam Commentarii primi belli punici ad Polybium merito referuntur; eiusdem et epistolae quam plurimae in ordinem digestae; huius etiam XII Historiarum libri, quibus Florentinorum est gesta complexus; de his (nam caetera eius opuscula consulto praetereo), si in universum iudicare velimus, possumus de eo dicere quod et de Thimagene Fabius: intermissam scribendae historiae industriam eum nova laude reparasse. Multae praeterea variaeque in illo viro dicendi virtutes, quas si quis altius inspiciat, adhuc tamen aliquid in elocutione requirat: sed id temporum potius quam hominis vitium, nec magis in eo accusandum quam in Pogio, qui eadem floruit tempestate. Fuit is quoque tuscus natione mediaque Florentia natus, facundo ingenio et supra omnes quos nostra novit aetas faceto, quippe qui libellum de ea re lepidissimum reliquit, opus ipsum vulgo legitur estque in multorum delitiis; dicuntur et orationes extare et epistolae ad amicos quam plurimae et de Indiae situ liber unus. Diodorus, quem latinum fecit, vulgo legitur; alia quae ex Graecis nostra reddidit ad manus non pervenere, sed ut breviter dicam, omnia illius venustate potius et copia probantur quam elegantia; hinc certamina illa perpetuaeque altercationes adversus laurentianas censuras ei subortae, sed utcumque eius scripta accipienda sint, dignus certe laude vel in primis, quod quem elegantiorem sequeretur aut cuius exemplo scriberet, praeter eum cum quo apertas exercuit simultates, ea aetate habuit neminem, sed quantuscumque fuit se propria virtute effecit, verum non magis ea quae scripsit ad latina studia suscitanda quam in iis quos veteri iniuria amiseramus conquirendis hominis studium et industria profuit. Constans phama est Fabium Quintilianum, alterum latinae linguae lumen, sub tempus constantiaci Conventus ab eo ex Gallia Romam deportatum, quem ignotum, squalidum tetroque pedore carceris consumptum in apertum rettulit. Attulit ea res illi multum nominis et celebritatis, quanquam iam antea inter illustres Italiae viros primas sibi partes vendicabat. Fuit inde Romae, novissimis temporibus et ipse publico decreto accersitus Florentiam concessit, ubi iam grandis natu vitam cum morte commutavit. Horum igitur primi illi in meliora studia conatus non nihil sane profuerunt: plerique enim partim exemplo, partim aemulatione in spem maximam adducti non solum illorum trium virtutem imitandi, sed, si paululum anniti vellent, superandi etiam, incredibili studio animum ad eloquentiae cultum erexere: et in his Guarinus pater tuus, Baptista, fuisse mihi videtur, Mapheus Vegius laudensis, Paulus Vergerius iustinopolitanus, prosa hic ille metro clari. Vidimus vegianum carmen velut appendicem quandam Virgilio annexum, nescio quid etiam illius cuius videri voluit aemulus redolens, sed ad genium illum castissimum non accedit. Vergerii libellus De ingenuis moribus passim legitur, maiori pene elegantia quam in hominem eius aetatis cadere debuisset, suavis quidem nec interim ociosus gravissimisque respersus sententiis, utpote qui philosophiae prius operam dederit quam ad scribendum venisset. Fuit is Chrisolorae costantinopolitani auditor, cuius et Franciscus Barbarus avus tuus, Hermolae, cuius accuratissimas orationes et epistolas dum lego, dum suavissimum eum librum quem De re uxoria scripsit, non possum non multum hominis eruditionem admirari; prosequerer eum maiori laude immo vero iudicio, nisi vererer ne suspectus esse inciperem, ut in veneti nominis viros celebrandos nimium propensus. Non igitur magis de eo ipso homine meam expectate sententiam quam siquis quaerat quid de Leonardi Iustiniani, eius aequalis summique oratoris, eruditione et ingenio sentiam: elegantissimae eius orationes, Cymon Plutarchi et Lucullus, quos ille ex graecis romanos fecit, ut alia eius ingenii monumenta praeteream, facile declarant quid ille in communem linguae usum afferre potuisset, si non ad rhythmos animum adiecisset, quamquam in eo quoque genere non mediocrem consecutus est laudem. Charoli aretini horum aetibus interiecti nihil ad hunc diem legimus; eius musa ideo fortasse clara quia Philelphi studiis praecipue infesta, dicitur et ipse graeca tractasse studia, ut merito suspicari possis hunc quoque ex Chrisolorae officina depromptum; nam Guarinum patrem tuum, Baptista, quantuscumque fuit, ab eo factum nemo est qui dubitet. Is vero quantus in utraque lingua extiterit, ut de eo dicam quae et de Isocrate Fabius, eius discipuli facile declarant; Strabonis Europa, quam ille nostra sua industria fecit et quae in Platonis vitam et Aristotelis est ingeniose commentus et ex Plutarcho quaedam in latinum versa vulgo leguntur, dicuntur et orationes ab eo non nullae et epistolae quam plurimae relictae, quas neque vidi nec sum cum aliquo locutus qui se eas legisse dicat, sed ex iis quae videre potuimus coniectura assequor quid illa quoque lectio praestare potuisset et, quod omnium operum illius maxime gratum fuit, Catullum, municipem suum, situ et squalore confectum lucemque ex diuturnis tenebris reformidantem, ita abstersit, ut sine maiore rubore in publicum exire non dubitarit; profuit itaque ille eximia eruditione multis, sed morum sanctitate optimoque vivendi instituto non paucis. Quam virtutem multi et in Victorino feltrensi, eius aequali, aeque mirari dicuntur, adeo ut nihil dubitare possis verissima esse quae de amborum institutione vulgo feruntur, utrumque ab ineunte adolescentia nescio quo ravennate viro integerrimo dicendi magistro usum, si quidem haud parvi refert qualem a teneris quisque annis sit praeceptorem sortitus; ut mores igitur ita studia pene paria, par etiam et aetas, vicinis inter se propinquisque urbibus nati, propinquioribus professi: Feltri hic, ille Veronae genitus, hic Mantuae docuit, ille Ferrariae, uterque suo principi charus, sua foelix uterque familia, foelix vitae exitus, alterius tamen phama aliquanto maior, quanto videlicet Feltro maior est Verona. Sed quantum hi duo laudis docendo meruere, tantum fortassis forliviensis Blundus, eorum aequalis, scribendo meritus videri potest, quippe qui plura, ut scitis, in historia scripsit quam recentiorum quisquam. Circumferuntur eius Decades, qua ab romani imperii inclinatione ad eam scripsit usque aetatem plenissimam continent historiam, eidem urbem Romam instauratam, eidem triumphantem debemus, addo et Italiam illustratam; quae omnia, ut libere dicam quae sentio, meliore fide tradidit quam eventu, utpote is qui non nulla quibus ea perquirenda dederat temere crediderit: nam per se omnia videre potuisse absurdum est credere, quum neque ex auctore uno, sed pene innumeris atque illis ipsis ambiguis et variantibus multa quaerenda essent; nec ipsa dicendi figura multum ei favoris conciliat: nam praeterquam quod ubique fere lutulentus fluit, dum nervorum robori studet, praepinguem nimis et obesum se reddidit ademitque nimia corpulentia venustatem historiae, sine qua prodesse quidem potest, delectare vero minime; sed haec ille accurata narratione rerumque varietate compensat. Florentini Lapi, Antonii tudertini et aliorum quorundam scripta aliquid certe commodi latinis studiis attulerunt, sed ad id quod amissum erat reparandum non magis utilia quam quae non paucis ante annis Franciscus Petrarcha et Ioannes Bocatius scripsere, uterque alioqui clarus: hic mythica historia, ille rythmis eminens Sustinuerunt itaque plerique grassantis barbariae impetum, propulsare tamen non potuerunt; vindicarunt servitio quidem Ciceronem, Fabium, Catullum, sed hoc sacra Vestalesque curru in tutum deferre fuit; docuere rhetoricen, alii aliquanto accuratius docuere et grammaticen, et hoc in Quirinalem per hostium stationes cum sacris transire, non nulli latinam edidere historiam aut graecam in latinum vertere, neque id aliud quam Gallos ex arce umbone deturbare (erant nihilominus hostes intra moenia), Capitolium obsidere, finitimos sollicitare, eorum signa longe lateque vagari: Camillo duce opus erat, qui barbarum acie victum non solum Urbe sed Italiae etiam finibus eiiceret. Cui igitur summus ille honor contigit? Huic videlicet a quo patrium sermonem maxi¬me vindicari oportuit. Romanus fuerat Furius, non externus, qui barbaros Urbe expulit, romanus et hic, qui barbarum sermonem prorsus sustulit, struxerat Furius ille intra Urbem legiones, quas in hostem direxit, struxit et Laurentius Vallensis accuratissimos Elegantiarum libros in foedam et horridam barbariem, vicit dux ipse primo intra moenia, mox quod reliquum hostium fuit ad unum foris confecit, eodem non alio successu hic quoque Romae primo, mox reliqua Italia inveteratum malum oppressit, restituit ille patriae adempta signa, hic ademptum sermonem: uterque dignus qui pater patriae nominetur, sed eo alter dignior, quod plus certe fuit sermonem, quo nihil ab ipsa natura est homini utilius datum, quam Urbem civibus restituisse suis, nec imitatus est hic de quo loquor malos medicos, qui, cum alios recte curare soleant, se ipsos nequeunt. Tradidit ille Elegantiarum praecepta, romanae linguae nervos, sed nihilo accuratius tradidit quam servavit. Legite, si placet, Herodotum, quem ille civitate donavit: citentur ex Elisiis (ut poetae dicunt) campis ipsius Manes, deturque latine scire; num negabit sua esse illa quae videat, an potius caetera agnoscens et in primis eximium candorem, tantum mirabitur Musas, quibus opus inscripserat, ionice desiisse loqui? Caeterum omnia meliora (an aliud de Thucydide et Homeri Iliade praedicari potest?), sed in eo scribendi genere non pauca accidere potuerunt, quae illum duriorem redderent. Age modo et, si vacat, illa cognoscite quae proprio fonte manarunt: epistolas, orationes, dialogos et alia pleraque, quae non ita omnibus vulgata sunt. An est eo homine quicquam purius? Sunt qui in his quoque cum duriusculum existiment, sed eruditio illa, ni fallor, est. Floruerunt cum eo Romae et reliqua Italia viri multi illustres atque aliquanto in scribendo emendatiores, quod iccirco fortasse illis contigit, quia ad manus, ut dicitur, habuerunt quem potissimum imitarentur, aut, quod evenire potuit, in eius scripta inciderunt; quamquam id quoque esse potuit in causa, ut, ubi illi pristinam scribendi formam vulgo repudiari viderunt ac pro barbaris haberi qui non omnia exacte et accurate dicerent, ipsi etiam quisque pro se ad id animum intenderunt, ut nihil inemendatum, nihil temere in apertum referrent, verum sic quoque visi sunt hi de quibus loquor aliqua suspitione digni, quamquam eorum scripta aliquid habeant, quod non omnino romanum dici possit: usque adeo tenaciter haerent quae a teneris didicimus, ita inquam ut, ubi semel recepta sint, ne meliora quidem, si aliquo modo contraria videantur, amplius admittant. Sed omnium qui tunc fuere, duo clarissimi poetae extiterunt: Franciscus Philelphus et Antonius Panormita. Uterque suo principi charus: hic Alphonso regi, ille Philippo mediolanensi, sed alter eo forte maior, quia non minus orator quam poeta graeceque et latine doctus, nec a studiis philosophiae abhorrens, quod aperte eius opera declarant. Sfortiadem, Satyras, Epigirammata et alia quae carmine complexus est variis iudiciis excipi video (nam ego ne tantum in hoc genere mihi tribuant quod alii sentiant non libenter advertam): probant multi in eo facilitatem, copiam, iocunditatem; quidam torrentis more, nunc tumidum nimis, nunc nimis humilem aridumque fluere arbitrantur. Vidimus epistolas, dialogos, orationes et alia multa, partim latina, partim quae ipse ex graeco verterat: praeter orationes, quae pene LX numero feruntur, ad centum et amplius scripsit volumina, de quibus, si ex iis quae extant licet iudicare, dicam quod et multi, fuisse in eo viro facultatem dicendi eximiam naturamque omnibus eloquentiae partibus accommodatam, sed iudicium in quibusdam defuisse; requirasque iure in eo quod et in Annaeo Seneca Fabius, oportuisse eum suo ingenio alieno iudicio dicere. Quicquid enim natura illa voluit effecit. Dulcis, candidus et facetus Panormita, sed lascivi carminis amator atque ob id probis viris minime legendus. Nec Pius pontifex mihi excidit, Aeneas antea nominatus, poeta quidem magnus sed orator adhuc maior, quem etiam si inter novos hystoricos reponas, cui cedere debeat haud facile reperias. Extant – ut orationes, epistolas aliaque eius monumenta praeteram – Geographia, quae Asia inscribitur, et in Blundi historias Epitome. quid praeter aliquid elegantiae in eo requiras, nihil certe est. Si quis huic beatissima dicendi copia comparandus est, et si in elocutione aliquanto maior, unus omnium meo iudicio Baptista Albertus, florentini generis, merito conferri potest. Nullus, quod sciam, nostra tempestate mathematicas artes elegantius tractavit. Eius de architectura opus id praecipue arguit; extant et alia eius monumenta, quae siquis accuratius pergat scrutari, tantum in elocutione ei tribuet quantum Latinorum, qui nostra memoria fuerunt, fortasse nemini. Eminentissimi, quamquam diverso genere, Bessario, nicenus antistes, et Georgius Trapezuntius, uterque graii sanguinis: hic Platonis oppugnator, ille defensor, sed alter, ut fertur et ut res ipsa declarat, in philosophia maior, in elocutione alter, utpote qui de ratione dicendi nonnunquam scripserit rhetoricenque docuerit. Nec Gregorius tiphernas nihil meritus est, qui Aphricam Strabonis et Asiam nostris studiis adiecit; cognoscitur et eius carmen tam pium quam elegans. Nicolaus vero Perotus, sipontinus antistes, post Laurentium, quem velut homericum illum Achillem semper excipiendum duxi, omnium quos diximus latinae elegantiae longe studiosissimus merito habetur. Nihil ipsius Polybio candidius, nihil minus elaboratum, quum elaboratissima alioqui omnia appareant. Quid igitur epistolis, quae illius nomine circumferuntur, gravius? Nollem eum in aperta convitia et simultates indignissimas persona quam sustinebat tam aperte descivisse; ars grammatica, quam in communem usum edidit (quod paucis eius generis scriptoribus solet accidere), vulgo, ut video, probatur; sunt cui commentarios eius, quos Cornu copiae inscripsit, se vidisse dicant, rem adhuc indigestam, sed quae plurimum alioqui habeat eruditionis. Porcelii poetae elegiae, et ipsae amorum indices, nisi materia laudi obstaret omnino plus gratiae erant habiturae; sunt qui heroicum carmen et epigrammata se vidisse dicant, leporem in eo probant cuncti, eruditionem et gravitatem adimunt. Quae duo Mario quoque Philelphi filio defuisse quum caetera illius scripta tum eius Bucolicum carmen manifeste declarat; fuit alioqui prompto ingenio memoriaque capacissima, quippe qui vestigio stans uno, centum ordine dictantibus, confestim cuique suam, eo quo acceperat ordine, complexam carmine redderet materiam; fuit ad haec rotato sermone, utpote graii sanguinis matre natus, Chrysolorae filia, plura fronte polliceri quam recessu praestaret. Vix ex eo quicquam docto homine dignum videri potest profectum omnia praecipitata potius quam edita. Cultior accuratiorque Omnibonus leonicenus, quamquam poeta ille, hic rhetor; at si utriusque scripta conferas, compositius hunc soluta quam illum frenata procedere oratione dixeris. Bernardum Iustinianum, patricium vestrum, qui illius orationes videre, verborum pondus et sententias mirati, inter recentium oratorum principes reponendum autumant. Eius libri de origine urbis huius nondum in lucem venere, sed ut in summa sint expectatione ea quae novimus faciunt. Dixi nolle me Venetorum ingenia censere, ne ambitiose videar id facere, sed nescio quonammodo undique illorum virtutes sese nobis ingerunt, quae si omnino declinarem, tam me hercule accusandus essem quam ille qui nobilissimam aliquam imaginem gaudeat procul spectare, intentiusque miretur longiis visendam, eandem vero oculis admotam non advertat. Nam, ut de aliis sileam, quis est tam stupidi ingenii, aut ab humanarum litterarum studiis tam alienus, qui in Petro Barotio, patavino antistite eodemque veneto, utrumque dicendi genus non suspiciat et miretur? Incidi quandoque in eius carmen: nihil gravius vidi unquam, nihil magis pium magisque religioni accommodatum. Cupio vehementer videre opus ab eo de optimo genere moriendi nuperrime absolutum, in quo audio omnia divine ab eo disposita. Sed ad externos redeo, offertque se mihi ultro Theodorus Gaza, de quo propemodum dici potest quod et Apollonius ille de Cicerone olim dixisse fertur, ademptam ab illo Graecis eloquentiae laudem, nunc contra graii sanguinis hominem Latinis ademisse. Nihil eo viro cultius, nihil castius, nec vereor ne ambitione id a nobis dictum videri possit. Fuit ille graecus, ut dixi; verum quum eius Theophrastum lego, quem, dico, latinum fecit, aut Aristotelis libros, qui de animalium natura inscribuntur admirari non desino ac dubitare utrum incredibilem illam verborum proprietatem nostri a Graecis acceperint an ille a nostris potius. Grandem novamque praeterea laudem consecuti mihi videntur, et si in alienis rebus interpretandis, studiis tamen gravioribus, Marsilius Fecinus Florentiae, qui omnia Platonis opera in latinum vertit, et Hermolaus hic vester, qui Temistium et Aristotelis opera Latinis adiecit. Praestiterunt meo iudicio - quod post inclinatam eloquentiam nemo - ostenderuntque hi non rem, sed eos qui eiusmodi opera antea in latinum vertere in causa fuisse, quod qui ad nostram usque aetatem philosophati sunt parum romane sint locuti. Sed hic noster (nec amor me fallit) maior elegantiae observator, quamquam in illo quoque nihil sit quod vel delicatissimum offendere possit lectorem. Quid, quod et divinae litterae in dies, ut video, magis excoluntur? Quid enim in hoc praeclaro studiorum successu Mirandulani Pici Heptaplo vidimus aut cultius aut elegantius? Nemo meo iudicio post Lactantium et Hieronymum melius in eo scribendi genere latinam custodivit elegantiam. Transeo altissimam eruditionem, quae perspicue demonstrat vera esse quae ad nos de eius studii acrimonia iam pridem phama deferuntur, contigisse illi adhuc uni, quod et recentiorum nemini, ut graeca et chaldaea studia romanis iunxerit. Subiiciam adhuc quosdam, quorum scripta iam pridem leguntur, occurruntque in primis Pomponius, Sabellici nostri praeceptor, et Platina, uterque, ni fallor, Laurentii Vallensis auditor. Pomponii pauca omnino extant, sed illa ipsa accuratissime conscripta; novimus quae de legibus, sacerdotiis et magistratibus ad M. Panthagatum scripsit, quamquam et de arte grammatica edidit praecepta: omnia mire vetustatem redolentia, arguuntque plane hominis studium, quod in recognoscenda vetustate praecipue fuit occupatum. Platinae Historia et quae De honesta voluptate scripsit omnibus nota sunt; extat et Elegantiarum libellus, qui eius nomine circumfertur. Est et ipse vetustatis amator egregius, sed adhuc plus gratiae habiturus, si quaedam in usum non recepisset. Aliquid certe mihi in eodem genere laudis meriti videntur Iohannes calaber, cui est Simonetae cognomen, et Donatus Aciaolus, Florentiae natus. Hic, praeter Plutarchi quaedam in latinum versa, gestorum Caroli - qui Italiam langobardicis armis diutissime pressam, barbaris victis, in antiquam libertatem restituit - brevis auctor, Francisci Sfortiae prolixior ille; hic quantuscumque est, suus est non alterius; cultior ille, sed qui Philelphi lima sit non nihil, ut creditur, adiutus. Exciderat mihi Campanus antistes, quem, sive elegantiam sive dicendi acumen requiras sive candorem potius aut venustatem, rectius vetustis scriptoribus quam recentibus annumeres. Nec Galeotus narniensis nihil prestitisset, si quae scripserat omnino stare contigisset. Extant tamen adhuc aliqua, ut De homine opusculum et alia quaedam, parum nota, in quibus video nonnullos verborum proprietatem desiderare. Caetera neque insulsa neque parum perspicua dixeris. Angeli Sabini turrensis Belgicum carmen non legimus, sed quia in Pontificis bibliotheca repositum aiunt, cogimur nondum visum probare, et si non desunt qui se legisse dicant damnentque aperte opus ut parum elaboratum; maior in commentando auctoritas. Nec Coriolanus Cipicus parum uno est libro notus, quo ille Petri Mocenici, qui postea princeps fuit, gesta est complexus: vix ex dalmatica illa ora dicendi facultatem hac quisquam tempestate expectasset. Redundat brevis illa historia multis quidem virtutibus et, quod me potissimum delectavit, nihil est quod in illius elocutione requiras, nec est ut ad Palladium Nigrum – per quem proximis annis romanae in ea terra litterae in antiquum sunt statum restitutae - eius studia referas: est enim Coriolanus iam grandis natu, quippe quem diu ante illius in Dalmatiam accessum profecisse oportet. In Pontani viri clarissimi carmen nunquam incidi, sed multum ei ab omnibus tribui video in eo genere, estque in historia, ut audio, nihilo minor, quam rumor est eleganti iam pridem stilo texere. Titi Strotii poemata praeter phamam ipsa pontificis bibliotheca, in quam reponi meruerunt, praecipue commendat; coniecimus quandoque in eam lectionem oculos placuitque maxime elegia. Nihilo his inferior ac nescio an maior etiam habendus Haemylianus Cimbriacus, cuius elegiae et epigrammata sparsim leguntur; multus in eo viro lepor, sed maior adhuc gravitas; probatur a multis, qui carmen viderunt eius, Asteris (sic enim audio ab eo rhodiacum bellum inscribi), parique laude extollunt Encomiasticon, ex eadem officina nuper ad Foedericum imperatorem depromptum; nec Cynthius cenetensis Cimbriaco minor, ac nescio an maiorem etiam laudem in utroque genere carminis adeptus. Baptistae mantuani, viri carmelitana religione, carmen nequeo satis admirari ob incredibiles virtutes. Scripsit ad hunc diem non pauca et de vita Virginis, de oratoris et poetae laudibus, de contemptu mortis; quod si ex iis quae ad nos delata sunt licet de hominis ingenio in universum iudicare, quem illi in hoc genere dicendi praeferas hodie habemus ferme neminem. Multum ingenii et in M. Octavio phanensi, multum in forliviensi Fausto: verum uterque amorum cantator et ob id minus quam ille de quo loquor celebrandi. Quid Cosmicus? nunquid sine piaculo illius musa praeteriri potest silentio, quae totam Italiam in sui expectationem erexit? Sed quia ex illa officina nihil depromptum vidi, ne quid temere dicam, alii verius de eo ferent testimonium. Non magis de eo dicam quam de Calimacho, qui adest, ne in gratiam videar aliquid hic fari. Audio tamen elegias, quas secum ex Sarmatia attulit, a plerisque incredibili favore exceptas et cum his Atylae vitam, ab eo nuper editam; praeludium credo id fuisse, Calimache, eius historiae, quam te iam pridem animo meditari audio. Subiicet his aliquis haud immerito Iohannem Tortelium aretinum et Iovinianum parthenopeum; iuverunt illi, industria uterque sua nec multum inter se diversa, verborum utriusque linguae copiam. Scio praeter hos esse adhuc quam plurimos ingenio et doctrina illustres, qui alia atque alia ad dicendum via ingressi nomen aliquod et phamam ex suo labore et industria tulere; sed quia idcirco ad hanc narrationem accessimus, ut per quos potissimum latina lingua nobis restituta sit exponeremus, hi mihi digni visi sunt, quibus ob variam operam ipsi rei navatam, quicquid hoc est per quod romanus sermo suum veterem splendorem recepit, acceptum referemus. Praeterii, sciens, multos qui diversa omnino meditatione ad hoc ipsum efficiendum usi, non minus, ut arbitror, ac nescio an etiam plus aliquid quam illi quorum mentionem feci, latinis studiis profuisse videri possunt, verum quia illorum quasi glossemata quaedam poetarum carminibus cohaerentia, quorum lectione ob aetatem iam ingravescentem consulto abstineo, non habeo quid de his dicere possim. Sed adsunt hic plerique, qui id commodissime praestabunt, vel duo in primis, qui si forte abessent, ob iudicium excellentemque in his studiis doctrinam potissimum ad id munus requirendi essent. Ab illis igitur quae adhuc de romanae linguae reparatione dicenda restant quaerite; nam quid a me in ea materia amplius expectare possitis est certe nihil. Accuratissimam Prunuli dissertationem incredibilis est assensus secutus: laudare omnes in illo, immo mirari potius, non minus tot variarum rerum memoriam quam constans et acre iudicium; sed quum dicendi finem fecisset deiecissentque omnes in Baptistam Guarini filium oculos, nemo non erat qui non aperte intelligeret aut eum unum provinciam illam aditurum aut alium ex his qui aderant neminem. Tum Prunulus iterum orsus: ego - inquit - Baptista, vir clarissime, non magis Oedipus sum quam terentianus ille Davus, verum ab initio divinare libuit, fore ut nos duo hanc fervidam coenaremus ollam, quandoquidem ad primam rei mentionem omnes in nos ambos - ut Graeci olim, Achille et aliis ducibus ad Troiam cessantibus, in duos Aiaces - oculos defixissent; at quia nostrum quod in multis esset iudicium audivere, non est dubium quin iam et tuum in his quae restant cupidissime expectent: tu vero quando non illis modo, qui id tantopere cupiunt audire, sed rem mihi etiam facturus sis gratissimam, si quae de novo hoc scribendi genere ad quod multi nostra tempestate omne suum studium adiecere sentias ordine disserueris, da operam, quaeso, ne tot eruditorum hominum expectationem frustratus videare, nec est cur aliquid pares excusare, quum ne moram quidem in te ullam, ut video, sint laturi. Assentientibus cunctis hortantibusque ne gravate id praestaret, tum ille Prunulum familiariter respiciens: effecisti, inquit, hodie, vir doctissime, quod ne iniquus quidem fecissit lanista, ut prius oplomachum in harenam compuleris quam ad pugnam satis idoneum cognoveris. Oportuit, credo, prius quaerere an is omnino essem, qui rectum de tot viris illustribus iudicium ferre possem, quam nobis tam grave onus imponeretur, sed quasi omnia adessent, provinciam nondum etiam decretam me obire voluisti satis quidem amice sed imperiose nimis, verum idcirco, credo, quia tutius sit peregrinum hominem quam civem ad officium minime voluntarium compellere; sed memineris nos in libera civitate esse, ubi aequo vivitur iure, possemque ego, quasi lege Papia civium numero exclusus, istud ipsum munus detrectare; verum quia non te solum, sed quicumque assunt ita velle intelligo, ne vestra magis causa voluisse videar quam non potuisse, dabo operam, ut quam brevissime cognoscatis quae nostra sit de novo horum instituto sententia, qui diversa quadam, ut dicitis, scribendi ratione novum quasi dogma induxerunt. BAPTISTAE GUARINI DISSERTATIO Primum itaque omnium illud quaerendum arbitror, viri amicissimi, de quo inter doctos quaeri solere video, fuerit ne operae precium id facere, ut in veteres poetas, quod plerique praestitisse gloriantur, commentarios ullos haberemus. Nec desunt qui id non solum non laudent, sed vituperent etiam maxime negentque in tanta librorum copia, quantam paucis annis miranda haec succinctaque imprimendorum librorum ratio peperit, curiosiore ulla commentatione studiosis hominibus opus fuisse, quippe qui per se omnia, si paululum adniti voluissent, rectius explorassent; unde eo maior esset profectus secutus quo maiore fide et studio veterum monumenta evolvere solemus quam recentiorum. Est praeterea - quis non videt? - longe purior et ob id forte suavior gustu aqua ex vivis fontibus quam rivulis hausta, adiiciunt et illud: tardiora fieri ingenia ea lectione, quum nihil per se interim curent investigare, nihil comminisci, nihil denique libero ingenio dignum moliri, credi ad haec servile quiddam alienis semper praeceptis parere, nihil nisi quae prius monstrata sint aggredi, audere, esseque ob id nulli, qui maiorem animo profectum conceperit, eiusmodi commentarios attingendos; oriri insuper adolescentibus inde ac pueris maiorem omnino cladem, quod multi, commentariorum fiducia freti, sine litteris, sine iudicio, ad litterariam professionem temere accedunt; tum vero, perdita quadam audacia, poetas ipsos eorumque interpretes, quos utique non intelligunt, invertentes depravantesque omnia confundunt. Etenim, quum aliquid scire videri volunt, nemini parcunt, ne illis quidem per quos proficere deberent, imbuuntque miseros adolescentes multis ineptiis, et, quod omnium pessimum est, cogunt etiam falsis opinionibus (ut aliquid docuisse videantur) assentire ac scriptores ipsos prius odisse quam per aetatem possint intelligere. Haec illi, quibus si quis temere accedat, haud omnino vana afferri videbuntur; sed res longe aliter habet. Nam et ab initio neque ea quae nunc fuit librorum copia, nec omnibus in hac quoque ubertate bibliothecae sibi parandae est concessa facultas; sed detur et hoc ipsum: non omnibus idem est animi vigor, non eadem in conquirendis rebus industria, in conservandis diligentia, in mutandis iudicium; quod nisi recentiorum industria hac quoque parte fuisset perditis rebus opitulata, in obscuro adhuc essent illi per quos romanam linguam vindicari oportuit. Satis enim laterent, si a nullo aut a quam paucissimis intelligerentur; quod vero multos aiunt ob eam rem supra quam praestare possint audere, utinam eo semper statu res humanae fuissent, ut non plures reperti essent qui videri mallent quam esse docti! Fuit itaque pernecessarium romanas litteras hac quoque ratione suscitari; frustra enim veteres scriptores postliminio receptos vidissemus, nisi et civitatis iura recepissent, quod sine eiusmodi patrocinio aut nunquam aut sero contigisset. Verum quum multi sint quibus hoc nomine debere velimus, cui plus oporteat quam Domitio veronensi, meo municipi, haud facile reperto, quippe cui, quemadmodum Prunulus modo laurentianis studiis emendatissimam hanc loquendi rationem, ita praecipuam poetarum veterumque scriptorum enarrationem audeo ascribere. Nam praeterquam quod multiplices et varios edidit commentarios in Valerium Martialem, Papinii Sylvas, Iuvenalem, Sappho, Propertium, Ibim, iam et in Silium Italicum et in Ciceronis ad Atticum epistolas, utpote iam paratos, ut ipse in quadam testatur epistola, edere maturabat, coeperat ad haec Pausaniam in latinum vertere, quum immatura est morte praeventus et, quod omnium maxime nostris studiis calamitosum fuit, quartum Observationum librum habebat in manibus, quod opus eius interitu interceptum in occulto adhuc est. Vidimus earum Observationum quasdam illius scriptis quasi flosculos inspersas, quas ille ideo indice nobiles fecerat, ut in maiorem suscepti operis expectationem studiosos erigeret, sed quo maior fuit expectatio illa, eo certe lugubrior frustratio desideriumque defuncti maius. Multum sane in eo homine amisimus, nihil erat tam arduum et difficile, quod de se natura illa non sponte polliceri posset, sed est certe, nec fallor, tacita quaedam fatorum invidia, quae potiora semper ex humanis decerpat. Periit ille admodum iuvenis, cui si longior vita contigisset, multo emendatiorem hodie latinam linguam haberemus; nec eo inficias habuisse eum ab initio quorum vestigiis insisteret: nam, quod ad ipsos in Valerium Martialem commentarios attinet, multum diuque Sipontinus antistes et Pomponius, qui omnium primus id opus Romae interpretatus dicitur, in ea lectione, ut audio, evigilarant dictarantque non pauca. Conscripserat et Angelus Sabinus, quem ille Fidentinum appellat, aliquot annos ante in Iuvenalem quaestiones quasdam accuratissime, sed hic noster, ut natura erat facili promptoque ad comminiscendum ingenio, non solum quae ex illis accepisse videri potuit est executus, verum per se multa etiam addidit atque ea ipsa cognitu utilissima. Nec me fugit esse omnino aliqua in eius scriptis quae praecipitata potius videri possint quam edita, sed simultas et aemulatio, duo acres stimuli, illum ad eorum quae scribebantur immaturam compulerunt editionem. Fuerunt praeter hos et alii multi, qui in Iuvenalis Satyras scripserunt, quorum omnium videtur mihi praecipua memoria dignus Georgius Merula alexandrinus, quod ex eius scriptis facile colligi potest; rerum observator diligentissimus, nihil ex illa eruitur officina, quod non idem sit et maxime laboratum, iureque non minus diligentiam in homine laudes quam naturam. Extant et alia eius monumenta, observationes quaedam, epistolae nec adeo multae, quae eodem quo dixi nomine valde probantur; docuit ille diu publice in hac urbe: nunc constans phama est animum ad historiam adiecisse, in cuius videndae expectationem iam multos frequentia litterarum ad amicos erexit. Age vero, num et Paulus piscinensis cognomento Marsus parum praestitisse videtur, qui tam significanter omnes romanos ritus in Fastorum enarratione explicavit? quid in poetices apparatum dici potest, quod ille legentium oculis non subiecerit, ut ausim propemodum affirmare plus illius lectionem quam Nasonis, cuius se interpretem exhibuit, ad eruditionem conferre? Mira in homine dicendi facultas atque eo maiore admiratione digna, quo natura illa ad carmen multo quam ad pedestrem orationem fuit promptior; nullus nostra tempestate extemporalior poeta; illius carmen est Fastis insertum: ex eo datur intelligi quantus in poetica futurus fuisset, si temperare voluisset ingenio; praestitit itaque is in communem usum omnino aliquid, sed multo plura eius conterraneus Petrus Marsus cesensis. Is non ad poetas solum explicandos, sed ad oratores quoque et philosophos studium adiecit. Extant eius in Silium Italicum commentarii multa eruditione referti, sed longe utiliora quae in Ciceronis opera conscripsit, eloquens ut Pomponii auditorem agnoscas et, quod plus est, propemodum philosophus: sed quantuscumque in philosophia est, eum Argiropoli contubernium effecit. Acutior in poetis explicandis cultiorque meo iudicio Antonius Volscus, et ipse Pomponii auditor: diligens in Nasonis Heroidibus, sed in Propertio diligentior. Pari pene laude nominandi sunt Cyllenius et Partenius veronensis: Catulli hic, ille Tibulli interpres, sed alter civica, ut sic dicam, corona pene dignus, qui civem servarit suum, servavit enim quem multis nodis vinctum solverat. Sunt qui Philippum Beroaldum bononiensem et ipsum in Propertium commentarios elegantissime conscriptos aut iam edidisse dicant, aut non multo post etiam editurum, sed de his quae nondum vidimus quid dicam nihil habeo. Nec excidit mihi florentinae Academiae decus maximum, Christophorus Landinus, cuius dicendi copia vulgo, ut video, probatur; accusatur tamen in quibusdam ut parum diligens, tanquam plane constet ea illum non praestare quae aut incuria aut consulto praeteriit; velles ad haec beatissimam illam dicendi facultatem ad maiorem usum comparatam quam ut imperitae multitudini servire voluisset. Titum Livium et Plinium, duo latinae linguae lumina, non sine piaculi suspitione omnibus vulgavit, sed tantum abest ut sit in altero id quod maxime optabat consecutus, ut nemo obscure prae se ferat duriorem esse Plynium iam tuscum factum quam antea romanus fuisset. Patavium videbit quo animo sit laturum, ut patavinitas illa, quam Pollio in Livio depraehenderat, quantum in eo viro fuerit vix extet amplius; nos veronenses, nam non dubitamus eum virum nobis vendicare, nihil adhuc in eo amisimus, sed habuit fortassis ille patrii sermonis rationem, quem longe lateque propagatum iri eo modo putavit; recte quidem; nam multa et magna patriae debemus, sed meo iudicio rectius se patriam omneque tuscum nomen proprio labore et industria nobilitare potuisset; potuisset quidem, nam nihil est ea natura uberius, nihil ad omnes eloquentiae partes tractandas aptius. Fontius et ipse non parum in Persio meruit, sed illius orationes maiore quodam favore excipiuntur. Statii Achillem Franciscus Maturantius tractabiliorem reddidit, papiniana illa duritate candido sermone emollita, sed in Verrinis actionibus explicandis maiorem utilioremque se praestitit, quamquam materiam diligentius quam artem tractaverit; velles et poeticae vacasse: nihil eius musa cultius. At Ubertinus ille crescentinas, qui Familiares Ciceronis epistolas diligenti enarratione familiriassimas reddidit, non minus meo iudicio mereretur quam qui peregre profecturis viaticum officiose comparet; nulla lectio est in qua teneriora ingenia facilius coalescant, sed multa prius in eo opere ignoratione rerum subobscura, multae dicendi virtutes parum intellectae, quae res in causa fuit, ut qui omnia altius scrutari solent, diu non temere eam lectionem adierint, at nunc communis facta et in qua adolescentes velut in primo studiorum limine paulisper immorati mirum in modum proficiant. At hercle Oliverius agerianeus, quamquam Omniboni leoniceni commentariis adiutus, multa in Valerium Maximum eaque eleganter est commentus, sed neuter omnia vidit. Iohannes Britannicus, brixianus et ipse, in Achillem Papinii et in Persium commentarios elegantissime conscriptos edidit. Magna est et de Antonio phanense in sex Fastorum libros expectatio, et si poeta hic idem optimus epigrammatumque et elegiarum scriptor elegantissimus. Sunt adhuc non pauci, quos de industria in hunc locum distuli, non quia iis quorum meminimus sint aut ingenio aut eruditione inferiores, quin potius tales, ut, in alterutro ordine reponas, honestissimum sibi locum vendicent; occurruntque primo ex tribus celeberrimis Italiae gymnasiis tres viri clarissimi, quos tanquam hominum flores non erit absurdum extra ordinem nominare; et, ut ab Roma incipiam, ubi latinae litterae et natae sunt et coaluerunt. Sulpitius verulanus, quem grandem mihi ab initio phama obtulit, sed maior omnino visus, ubi illius Artem perlegi: ita erudite omnia ac tam graviter disposita, ut adempto indice nihil in toto opere esse dicas, quod in nostra tempora reiicere possis, sed ex aliqua potius veterum officina depromptum. Quid eius carmen, quid alia studiorum monumenta, quae eiusmodi certe sunt, ut nihil in illis desideres, nihil adimere possis? Talem profecto ac nescio an maiorem Florentia nunc habet, quem Politianum studiosi appellant. Scitis, credo, quis sit de quo loquor: clarus Laurentii Medicei contubernio, ingenio tamen et doctrina clarior. Multi quidem viri mecum antea de eo sermonem habuerunt constantique praedicatione effecere, ut, priusquam hominem vidissem, vehementer amarem, verum ubi eius Sylvae ad me sunt delatae, praedicare non destiti tulisse tandem nostra saecula viros hedera, ut Satyrus ait, dignos et imagine macra; etenim si virtutes eius carminis attendas, non est, nisi me opinio fallit, quem ex iis qui hodie illustres habentur illi praeferre possis. Quid eius Miscellania? an est illis quicquam limatius, exquisitius? Plane ea lucubratio demonstrat quantum vir ille et graece et latine profecerit, quam acri in recognoscenda vetustate sit iudicio. Age nunc, et Patavium reversus, quid Calphurnio brixiensi copiosius, quidve eruditius? an eius carmen mediocri videtur vobis laude dignum? Franciscus Niger aequa est laude pensandus, ac nescio an propter ea quae scripsit etiam aliquanto maiore. Difficile est iudicare maior ne orator sit an poeta. Quod, si ingenii ratio habenda est, quem horum Cornelio Vitelio preferre possis non facile perspicio: una vel brevi meditatione qua in Georgium Merulam est invectus haud dubie ostenditur quid ab eo expectari possit, modo velit stomacho temperare. Sequuntur pleriqui alii: Ioannes ariminensis, Cipicus, Coriolani filius, duo Cynthii, anconitanus hic, ille cenetensis, Iosephus vicentinus, Palladius Niger, Io. marosticanus, Cantalicus, Lepidus, Pyerius et alii multi, qui in communem usum assidue aliquid cudere dicuntur. Sed eos, quia vereor ne noster hic sermo nimis longus videatur, consulto praetereo, quamquam multi etiam eorum, quos in ordinem redegi, nihil ad hunc diem edidere, aut quia ocium illis defuit aut quod sua praecipitare noluerunt. Expectanda tamen a tanta indole ardua et sublimia; sunt et qui vulgo leguntur, quos consulto Prunulum suppressisse suspicari libet. Sed de his ille dicere voluit, qui aliquid aut praecipiendo aut eleganter tradendo latinum sermonem locupletiorem emendatioremque reddidere, quod tantum abest ut quidam, quorum scripta leguntur, effecerint, ut nullius rei visi sint minorem habuisse quam proprietatis et elegantiae rationem, fuissetque ob id satius aut nihil eos scribere, aut ea quae tradenda erant accuratius edere. Nam, quum multa habeant illorum scripta cognitione digna, non pauci ad ea temere cognoscenda accurrunt acciditque illis quod et pueris a matre deceptis, qui, cum aridam ficum ab ea oblatam cupidissime vorarunt coeperuntque antidotum in ea inclusum sentire, oderunt illam atque irati satagunt simul omnia reddere; haud multum dissimili eventu, qui in illorum res incidunt, sint modo bonarum litterarum studiosi, non possunt non subirati ab ea lectione abscedere, quasi doleant ita comparatum, ut in ea sine periculo versari non possint. Est alioqui (quis nescit?) illorum industria non parum probanda suntque et ipsi digni qui tam bonam segetem melius colere noluissent (aut si voluntas non defuit, saltem potuissent). Hi sunt igitur (nam de reliquis qui ad nostrum non faciunt institutum nihil attinet dicere) qui romanam linguam mille circiter et amplius annos indigno pressam servicio in antiquam libertatem vindicarunt, omnique barbarie prorsus sublata, suum Roma caeteraque Italia recepit sermonem; digni quorum nomina nullam sentiant oblivionis iniuriam. Etenim romanam linguam multi condidere multasque hominum aetates illius ceperunt incrementa; nunc pauci admodum paucioribus annis eam restituere. Satius pene fuisset nunquam ex Graecia litteras ad nos delatas, nunquam historicos, poetas, oratores habuisse, si tot claris ingeniis, tot foecundis laboribus iniuria temporum carituri fueramus: minus enim desiderantur ea quorum usus ad sensum non pervenit. Multae gentes litteras non norunt atque ob id ne desiderant quidem. At terra Italia, quae id divinum munus non solum senserat, sed aliis etiam gentibus ingenti gloria nominis dederat, cui nihil ex tanto imperio quantum olim habuit, nihil praeter litterarum decus reliquum fortuna fecerat, qua maiore, clade affici potuisset, aut in quem maiorem luctum incidere aut magis perpetuum, quam si hoc quoque cultu et vera laude fuisset demum spoliata? Sed iam exuta erat, nisi paucorum opera res in integrum esset restituta. Debebit itaque illis omnis posteritas, laudabunt foelicissimos labores, memoriam aeternitati consecrabunt. Nam, si clarissimae quaedam civitates ac populi statuas, tumulos, trophaea aliosque aeternos honores decrevere iis qui aut de libertate, aut de finibus fortiter dimicando pro patria occubuerunt, quanto honestius aequiusque iis debentur praemia, qui amplissimum decus tot urbibus, tot populis, tot gentibus restituere? Sed qui post nos erunt videbunt quid illis praestare velint, nos certe, qui haec vidimus, qui alterutram rei fortunam pene experti sumus, nisi ingrati esse volumus, summa ope niti oportet, ut de communibus studiis tam bene meritos, qui ex humanis decessere, pia memoria, vivos omni officio humanitatis prosecuti videamur. Haec Guarini filius. Qui cum finem fecisset, cunctis eius sermonem probantibus, coetus ille ornatissimus solutus est. Habetis, reor, viri amicissimi, quae de latinae linguae instauratione tanto opere audire optabatis. Quae omnia eo vobis certiora videri debent, quo maiore sunt auctoritate et iudicio praediti illi a quibus haec accepimus et a pluribus doctis tum quoque laudata; verum illa ipsa qualia sint, quum per ocium licebit, melius vos ipsi pensitabitis. [EPISTOLA AD ANTONIO MORETTO] Marcus Antonius Sabellicus Antonio Moreto brixiensi salutem. Librum de latinae linguae reparatione, quem toties efflagitasti, misi tandem, Morete vir humanissime, nec aliud fuit in mora quam consilium. Sciebam ego in celebri emporio homini negocioso vix tantum ocii dari, ut tris de situ urbis libros unumque de praetoris officio, quos tibi cognoscendos tradidi, tam brevi perlegeres; sed tu contentus, credo, illorum indicibus, ut es in eos qui sacra colunt litterarum egregie qffìciosus, ad hanc anhelabas lectionem, quae illustrium virorum laudem contineret. Verum meminisse oportet hos inter se libros cognatos esse ac tua opera velut implumes pullos ex eodem nido devolasse; quare magnopere abs te peto, ne patiaris illis quod et Aegypti fillis evenire, sed aut per te rogo vivant omnes aut nox una opprimat. Vale.Sepe de eo mecum cogitans de quo nemo nimis, pauci satis cogitant, de
novissimis scilicet ac de morte — que cogitatio neque superflua esse
potest neque nimium festina, cum et mors omnibus certa sit et hora
mortis incerta —, utile et honestum credo, antequam me morbus impediat
vel mors ipsa, que propter varios et ambiguos rerum casus semper nobis
impendet, propter vite brevitatem procul esse non potest, nunc Dei
gratia dum corpore simul atque animo sanus sum, de me ipso ac de rebus
meis testando disponere, quamvis ut verum fatear tam parve et tam pauce
res sint mee, ut de iis quodammodo pudeat me testari; sed divitum atque
inopum cure de rebus licet imparibus pares sunt.

Volo igitur hanc meam ultimam voluntatem ordinare et scriptis committere
et propter quandam honestatem et ob id maxime, ne de huiusmodi reculis
meis propter meam incuriositatem post meum obitum litigetur.

In primis animam meam peccatricem, sed divinam misericordiam implorantem
et de illa sperantem, recommendo humiliter Iesu Cristo eique flexis
ipsius anime genibus, ut a se creatam suique sanctissimi sanguinis
precio redemptam protegat, affusus supplico, nec permittat ad suorum
manus hostium pervenire. Ad hoc etiam auxilium beatissime Virginis
matris sue et beati Michelis archangeli reverenter et fidenter imploro
et sanctorum reliquorum, quos intercessores apud Cristum invocare sum
solitus ac sperare.

Corpus autem hoc terrenum ac mortale, nobilium gravem sarcinam animorum,
terre unde sibi origo est volo restitui et hoc absque omni pompa, sed
cum summa humilitate et abiectione quanta esse potest. De quo heredem
meum et amicos omnes rogo obsecro et obtestor et adiuro per viscera
misericordie Dei nostri et per caritatem, si quam ad me unquam
habuerunt, neque falsi specie honoris hoc negligant, cum sic omnino me
deceat ac sic velim, ita ut, si forte quod absit contrafecerint,
teneantur Deo et michi de gravi utriusque offensa in die iudicii respondere.

Et hec quidem de dono sepulture, hoc addito quod nemo me fleat, nemo
michi lacrimas, sed pro me Cristo preces et qui potest Cristi pauperibus
caritatem pro me orare monitis porrigat; hoc michi prodesse poterit,
fletus autem et defunctis inutilis et flentibus est damnosus.

De loco autem non magnopere curo, contentor poni, ubicunque Deo
placuerit et iis qui hanc curam suscipere dignabuntur. Si tamen
expressius mea de hoc voluntas exquiratur, sepeliri velim: a) Si Padue,
ubi nunc sum, moriar, in eccelsia Sancti Augustini quam fratres
predicatores tenent, quia et locus animo meo gratus est et iacet illic
is, qui me plurimum dilexit inque has terras piis precibus attraxit,
preclarissime memorie Iacobus de Carraria, tunc Padue dominus. b) Si
autem Arquade, ubi ruralis habitatio mea est, diem clausero et Deus
tantum michi concesserit, quod valde cupio, capellam ibi exiguam ad
honorem beatissime Marie Virginis extruere, illic sepeliri eligo;
alioquin inferius in aliquo loco honesto iuxta ecclesiam plebis. c) Sin
Venetiis moriar, poni volo in loco Sancti Francisci de Vinea, illic ante
hostium ecclesie. d) Si Mediolani, ante ecclesiam Beati Ambrosii iuxta
primum introitum, qui civitatis muros aspicit. e) Si Papie, in ecclesia
Sancti Augustini, ubi fratribus visum fuerit. f) Si autem Rome, in
ecclesia Sancte Marie Maioris vel Sancti Petri, ubi erit oportunius, vel
iuxta ecclesiam hanc vel illam, sicut canonicis placebit. g) Nominavi
loca, in quibus per Italiam conversari soleo. h) At si Parme, in
ecclesia maiori, ubi per multos annos archidiaconus fui inutilis et
semper fere absens. i) Seu ubicunque terrarum alibi, in loco fratrum
minorum, si sit ibi; sin minus, in quacunque alia ecclesia, que vicinior
fuerit loco mortis. j) Hec de sepulcro — plura fateor quam virum doctum
deceat — ab indocto dicta sint.

Nunc accedo ad dispositionem earum rerum que vocantur bona hominis, cum
potius sepe sint impedimenta animi.

Et primo quidem huic sancte ecclesie Paduane, unde percepi et commoda et
honores, ordinavi animo iampridem pausillum terre emere, quod eidem
testamento dimitterem, usque ad summam scilicet mille ducentarum
librarum huius parve monete vel plus, si plus possem. Sed ad hanc usque
summam habeo iam verbo licentiam a magnifico Padue domino ac meo domino,
domino Francisco de Carraria, quam vel in vita mea vel post obitum,
quotiens seu quandocunque petita fuerit, daturum esse non dubito sicut
illum, cuius non actus modo sed verba multam habeant in proposito
firmitatem. Huiusmodi autem terram hactenus intervenientibus aliis
impensis emere non valui. Si ergo ipsam emero ut spero, faciam in
instrumento emptionis poni, quod ipsam emo animo ecclesie relinquendi;
exnunc ita facio, quamvis eiusdem terre situm nondum possim scriptis
inserere. Si autem, quoniam nonnunquam pie etiam voluntates propter
peccata hominum deduci nequeunt ad effectum, dictam terram emere vel
propter impotentiam vel propter negligentiam omisero, lego ipsi ecclesie
Paduane ducatos ducentos auri ad emendum aliquantulum terre, ubi melius
fieri poterit, de cuius proventibus perpetuum anniversarium anime mee
fiat. Et ipsi domino supplico, si tunc vivet, sicut cupio et Deum
precor, ut multos postea per annos letus et felix vivat, vel si quod
Deus avertat tunc ipse non viveret, precor alium quemcunque, penes quem
rei huius erit arbitrium, quatenus ob reverentiam beate Virginis et mei
licet indigni et pusilli hominis respectum con cedat hec fieri et
decretum super hoc suum favorabiliter interponat.

Lego autem ecclesie apud quam sepeliar ducatos viginti; aliis autem
ecclesiis quattuor ordinum mendicantium, si ibi fuerint, ducatos quinque
pro qualibet.

Pauperibus Cristi lego centum ducatos distribuendos, ut videbitur
presbytero Iohanni a Bocheta, custodi ecclesie Paduane; et hoc, si hic
moriar; sin alibi, ad arbitrium prelati ecclesie illius in qua
reconditus fuero, ita tamen ut de dicta quantitate nullus ultra singulos
ducatos accipiat.

Transeo ad dispositionem aliarum rerum.

Et predicto igitur domino meo Paduano, quia et ipse per Dei gratiam non
eget et ego nichil aliud habeo dignum se, dimitto tabulam meam sive
iconam beate Virginis Marie, operis Iotti pictoris egregii, que michi ab
amico meo Michele Vannis de Florentia missa est, cuius pulcritudinem
ignorantes non intelligunt, magistri autem artis stupent; hanc iconam
ipsi domino meo lego, ut ipsa Virgo benedicta sibi sit propitia apud
filium suum Iesum Cristum.

Amicis minoris status, sed carissimis michi, libenter magna dimitterem,
si facultas esset uberior, sed affectum librabunt.

Magistro Donato de Pratoveteri, grammatice preceptori, nunc Venetiis
habitanti, siquid mihi debet ex mutuo, quod quantum sit nescio, sat
utique parum est, remitto et lego nec volo, quod heredi meo hanc ob
causam ad aliquid teneatur.

De equis meis, si quos habuero in tempore transitus mei, qui placeant
Bonzanello de Viguntia et Lombardo a Serico concivibus Paduanis, volo
quod inter eos sortiantur, quis primum eligat, quis secundum.

Et preter hoc dicto Lombardo qui rerum suarum curam deposuit, ut res
meas ageret, obligatum me confiteor in centum triginta quattuor ducatos
auri et solidos sexdecim, quos expendit in utilitatibus meis et multo
amplius; sed facta inter nos ultima omnium ratione dicte quantitatis
sibi debitor remansi, quam si ante receperit sicut spero cito facere
bene erit; alioquin volo, quod heres meus ante omnia sibi satisfacere
teneatur. De quo debito chirographum meum habet, quod restituat heredi
meo ipse Lombardus.

Item lego eidem Lombardo scyphum meum parvum rotundum argenteum et
auratum, cum quo bibat aquam, quam libenter bibit, multo libentius quam
vinum.

Presbytero autem Iohanni a Bocheta, custodi ecclesie nostre, breviarium
meum magnum, quod Venetiis emi precio librarum centum; ea tamen lege
illud ei dimitto, ut post eius obitum remaneat in sacristia ecclesie
ipsius Paduane ad obsequium perpetuum presbyterorum, ut ipse presbyter
Iohannes et alii orent si eis placeat, Cristum et beatam Virginem pro me.

Domino Iohanni de Certaldo seu Boccaccii, verecunde admodum tanto viro
tam modicum, lego quinquaginta florenos auri de Florentia pro una veste
hiemali ad studium lucubrationesque nocturnas.

Magistro Thome Bambasie de Ferraria lego leutum meum bonum, ut eum
sonet, non pro vanitate seculi fugacis, sed ad laudem Dei eterni.

Predicti autem mei amici de parvitate huiusmodi legatorum non me
accusent, sed fortunam, siquid est fortuna.

Propter hunc respectum distuli ad ultimum, quem primum esse decuit,
magistrum Iohannem de Horologio physicum. Cui lego quinquaginta ducatos
auri pro emendo sibi unum parvulum anulum digito gestandum in memoriam mei.

De familiaribus autem domesticis sic ordino: a) Bartholomeo de Senis,
qui dicitur Pancaldus, viginti ducatos, quos non ludat; b) Zilio de
Florentia domicello meo supra salarium suum, si quid sibi debetur,
viginti ducatos; c) et si haberem plures aut alios, plures pauciores ve,
domicellos, supra salarium suum pro quolibet florenos seu ducatos decem;
d) famulis duos pro quolibet; coquo duos.

Et si isti vel amici obiissent vel domicelli seu famuli obiissent,
priusquam moriar, quod eis legabam, volo ut redeat ad heredem meum.

Omnium sane bonorum meorum mobilium et immobilium que habeo vel
habiturus sum, ubicunque sunt vel erunt, universalem heredem instituo
Franciscolum de Brossano, filium quondam domini Amicoli de Brossano,
civem Mediolani, porte Vercelline. Et ipsum rogo, non solum ut heredem,
sed ut filium carissimum, ut pecuniam quantamcunque — sive sit plurima
sive minima, quia magna utique non erit — in rebus meis invenerit,
dividat in duas partes; et unam sibi habeat, alteram numeret cui scit me
velle, et de ea fiat quod me etiam velle scit.

Duo, antequam finiam hanc scripturam, addenda sunt.

Unum est, quod modicum illud terre quod habeo ultra montes in comitatu
Venesini, in villa seu castro Vallis Clause, diocesis Cavallicensis,
quia sine dubio eundo illuc vel etiam mittendo quodammodo plus
expenderetur quam res valeat, volo quod sit hospitalis dicti loci et in
usus pauperum Cristi; et si forte hoc fieri non posset impediente aliquo
iure vel statuto, volo quod sit Iohannis et Petri fratrum, filiorum
quondam Raimundi Clarimontis, qui Monetus communiter dicebatur, et fuit
obsequiosus et fidelis michi valde. Et si dicti fratres vel eorum alter
obiisset, volo quod veniat ad filios vel nepotes in memoriam dicti Moneti.

Alterum, quod illud modicum quod habeo de bonis immobilibus in Padua vel
in territorio Paduano vel in posterum habiturus sum, volo quod sit
heredis mei ut cetera, sed hac lege quod nec per se nec per alium possit
horum aliquid alienari venditione aut donatione aut perpetua emphyteosi
aut quovis alio modo nec etiam pignorari usque ad completos viginti
annos a die mei obitus computandos; quod pro utilitate ipsius heredis
ordino, qui ignorantia rerum labi posset, quas cum plene noverit, puto,
non libenter alienabit.

Si autem forte, quia omnes sumus mortales nec omnino ullus est ordo
moriendi, dictus Franciscolus de Brossano, quod avertat Deus, ante me
moreretur, tunc heres meus esto Lombardus a Serico predictus, qui plene
animum meum novit, quem ut in vita fidelissimum expertus, non minus
fidelem spero post obitum.

Hec iure testamenti aut alterius ultime voluntatis seu quocunque alio
modo melius valitura conscripsi manu propria Padue in domo ecclesie quam
habito, anno Domini millesimo trecentesimo septuagesimo, pridie nonas
Aprilis.

Et Nicolaum notarium, filium quondam ser Bartholomei, ac Nicoletum,
filium ser Petri, notarios infrascriptos, rogavi, prout in eorum
subscriptionibus infranscriptis continetur.

Unum addo, quod statim post transitum meum heres meus scribat super hoc
fratri Gerardo Petracco, monacho Cartusiensi, germano meo, qui est in
conventu Montis Rivi prope Massiliam, ut det sibi optionem utrum velit
centum florenos auri an singulis annis quinque vel decem, sicut sibi
placeat; et quod ipse elegerit, illud fiat.

Ego Franciscus Petrarca scripsi, qui testamentum aliud fecissem, si
essem dives, ut vulgus insanum putat.Fabula prima cuiusdam Caietani pauperis naucleri

Caietani, qui plebei sunt, ut plurimum navigio victum quaerunt.
Nauclerus ex eis admodum pauper, cum ad varia loca lucri causa, relicta
domi uxore iuvencula et tenui suppellectile, navigasset, post quintum
ferme annum rediit. E navi e vestigio ad visendum uxorem (quae interim
viri reditum desperans cum alio convenerat) domum proficiscitur.
Ingressus, cum eam maiori ex parte instauratam in meliusque auctam
vidisset, admiratus, uxorem quaesivit quomodo domuncula, antea informis,
esset perpolita. Respondit statim mulier sibi in ea re eius, qui omnibus
fert opem, Dei gratiam affuisse: “Benedicatur” inquit “Deus, pro tanto
hoc beneficio erga nos suo!”. Videns insuper cubile lectumque ornatiorem
reliquamque suppellectilem mundam ultra quam ferret uxoris conditio, cum
percontatus esset unde illa quoque provenissent, et Dei indulgentiam
illa sibi subministrasse asseveravit: gratias iterum vir Deo egit, qui
tam liberalis in se fuisset. Eodem modo et aliis quibusdam quae nova
domi et insueta videbantur conspectis, cum largioris Dei munificentiam
affuisse diceret, virque ipse tam profusam erga se Dei gratiam
admiraretur, supervenit scitulus puer triennio maior, blandiens (ut mos
est puerorum) matri. Conspicanti hunc marito sciscitantique quisnam puer
esset, suum etiam uxor respondit. Stupenti quaerentique viro, unde se
absente puer provenisset, Dei quoque in eo acquirendo sibi astitisse
gratiam mulier affirmavit. Tunc vir indignatus divinam gratiam etiam in
procreandis filiis sibi adeo exuberasse: “Multas iam” inquit “gratias
Deo habeo agoque, qui tot cogitationes suscepit de rebus meis!”. Visum
est homini Deum nimium curiosum fuisse, qui etiam de comparandis, se
absente, liberis cogitarit.


      

De medico qui dementes et insanos curabat

Plures colloquebantur de supervacua cura, ne dicam stultitia, eorum qui
canes aut accipitres ad aucupium alunt. Tum Paulus Florentinus: “Recte
hos” inquit “risit stultus Mediolanensis”. Cum narrari fabulam
posceremus: “Fuit” inquit “olim civis Mediolani dementium et insanorum
medicus, qui ad se delatos infra certum tempus sanandos suscipiebat.
Erat autem curatio huiusmodi: habebat domi aream, et in ea lacunam aquae
foetidae atque obscenae, in quam nudos ad palum ligabat eos qui insani
adducebantur: aliquos usque ad genua, quosdam inguine tenus, nonnullos
profundius pro insaniae modo, ac eos tamdiu aqua atque inedia macerabat,
quoad viderentur sani. Allatus est inter caeteros quidam, quem usque ad
femur in aquam posuit, qui post quindecim dies coepit resipiscere ac
curatorem rogare, ut ex aqua reduceretur. Ille hominem exemit a
cruciatu, ea tamen conditione, ne aream egrederetur. Cui cum diebus
aliquot paruisset, ut universam domum perambularet, ut exteriorem ianuam
non egrederetur, permisit; reliquis sociis, qui plures erant, in aqua
relictis, paruit diligenter medici mandatis. Stans vero aliquando super
ostium, neque enim egredi audebat timore lacunae, advenientem equestrem
iuvenem cum accipitre et duobus canibus, ex his qui sagaces dicuntur, ad
se vocavit rei motus novitate, neque enim, quae ante in insania viderat,
tenebat memoria. Cum accessisset iuvenis: “Heus tu” inquit ille
“ausculta, oro, me paucis, ac, si libet, responde: hoc quo veheris, quid
est, et quamobrem illud tenes?”. “Equus est” inquit “et aucupii gratia”.
Tum deinceps: “Vero hoc quod manu gestas, quid vocatur et in qua re illo
uteris?”. “Accipiter” respondit “et aucupio aptus querquedularum et
perdicum”. Tum alter: “Hi qui te comitantur, qui sunt, age, et quid
prosunt tibi?”. “Canes” ait “et aucupio accommodati ad investigandas
aves”. “Hae autem aves, quarum capiendarum causa tot res paras, cuius
pretii sunt, si in unum conferas totius anni capturam?”. Parum quid
nescio cum respondisset, et quod sex aureos non excederent, subdit homo:
“Quaenam est equi, canumque et accipitris impensa?”. “Quinquaginta
aureorum” affirmavit. Tum admiratus stultitiam equestris iuvenis: “Ho,
ho” inquit “abi hinc ocius, oro, atque adeo avola, antequam medicus
domum redeat. Nam si te hic compererit, veluti insanissimum omnium qui
vivant, in lacunam suam coniiciet curandum cum caeteris mente captis,
atque ultra omnes usque ad mentum in aquam summam collocabit”. Ostendit
aucupii porro studium summam esse amentiam, nisi aliquando et ab
opulentis, et exercitii gratia fiat”.


      

Bonacii Guasconi qui tam tarde e lecto surgebat

Bonacius, adolescens facetus ex familia Guascorum, dum essemus
Constantiae, admodum tarde surgebat e lecto. Cum socii eam tarditatem
culparent, quidnam tamdiu in lecto ageret percunctarentur, subridens
respondit: “Litigantes disceptantesque ausculto. Adsunt enim mane mihi e
vestigio cum expergiscor duae habitu muliebri, Sollicitudo videlicet et
Pigritia: quarum altera surgere hortatur et aliquod operis agere, neque
diem in lecto terere: altera, priorem increpans, quiescendum asserit, et
propter frigoris vim in calore lecti permanendumindulgendumque corporis
quieti, neque semper laboribus vacandum. Prior insuper rationes suas
tuetur. Ita ut, cum diutius disputent atque altercentur, ego, tanquam
aequus iudex, nullam in partem declinans, audio disputantes, expectans
quoad sint sententia concordes. Hoc fit ut surgam tardius, expectans
litis finem”.


      

De Iudaeo nonnullorum suasu Christiano facto

Iudaeum cum multi hortarentur ad Christi fidem, aegre ille bona sua
dimittebat. Suadebant complures ut ea daret pauperibus, quoniam,
secundum Evangelicam sententiam, quae esset verissima, centuplum esset
accepturus. Persuasus tandem ad fidem conversus est, distributis inter
pauperes, egenos et mendicos bonis. Inde per mensem fere hospitio
exceptus est honorifice a diversis Christianis, cum ei omnes
blandirentur et laudarent factum. Ille tamen, qui precario viveret,
exspectabat in dies centupli promissionem; et cum multos satietas
cibandi hominis cepisset, iamque rarus invitator reperiretur, coepit
homo admodum egere, ita ut ei necesse esset divertere ad hospitale
quoddam, in quo morbo correptus ad extremum vitae devenit, cum sanguis
per posteriora efflueret. Desperans itaque salutem, et simul
pollicitationis diffisus centupli, ex anxietate quadam aerem quaerens,
egressus est lectulum ad secessum ventris inpratulum propinquum: ubi cum
constitisset, quaesitis post egestionem ad tergendum anum herbis,
invenit involutum linteum refertum lapidibus pretiosis. Quare ditior
factus, adhibitis medicis convaluit, atque domo empta et possessionibus
vixit postmodum in summa rerum opulentia. Cum ergo diceretur ab omnibus:
“Ecce, nonne verum praediximus tibi Deum centuplum redditurum?”,
“Reddidit” inquit ille “sed tamen prius ut usque ad interitum cacarem
sanguinem permisit”. Dictum contra eos qui tardi in beneficio dando et
reddendo existunt.


      

De homine insulso qui existimavit luos cunnos in uxore

Homo e nostris rusticanus et haud multum prudens, certe in coitu
mulierum rudis, sumpta uxore, cum illa aliquando in lecto renes versus
virum volvens nates in eius gremio posuisset, erecto telo uxorem casu
cognovit. Admiratusque postmodum et rogans mulierem an duos cunnos
haberet, cum illa annuisset: “Ho, ho” inquit “mihi unus satis est, alter
vero superfluus”. Tum callida uxor, quae a sacerdote parochiano
diligebatur: “Possumus” inquit “ex hoc eleemosynam facere: demus eum
Ecclesiae et sacerdoti nostro, cui haec res erit gratissima et tibi
nihil oberit, cum unus sufficiat tibi”. Assentitur vir uxori, et in
gratiam sacerdotis, et ut se onere superfluo levare”. Igitur, eo vocato
ad coenam causaque exposita, cum sumpto cibo lectum unum tres
ingrederentur, ita ut mulier media esset, vir anteriori parte,
posteriori alter ex dono uteretur, sacerdos famelicus concupitique cibi
avidus prior aggreditur aciem sibi commissam: qua in re uxor quoque
submurmurans strepitum quemdam edebat. Tunc vir timens ne partes suas
aggrederetur: “Serva” inquit “amice, inter nos conventa, et tua portione
utere, meam intactam reliquens”. Huic sacerdos: “Det mihi gratiam Deus”
inquit “nam tua parvi facio, ut bonis tantum Ecclesiae uti possim”. His
verbis acquiescens, stultus ille quod Ecclesiae concesserat libere uti
iussit.


      

De vidua accensa libidine cum paupere

Hypocritarum genus pessimum est omnium qui vivant. Cum de his semel in
coetu me praesente sermo exortus esset, dicereturque omnia hypocritis
abundare, qui, cum dignitatum atque bonorum ambitionem ardeant, tamen
simulando ac dissimulando agunt, ut non sponte, sed inviti ac superiorum
praecepto honores assequi videantur, tum quidam ex astantibus dixit eos
similes Paulo cuidam Beato qui habitabat Pisis, unus ex eis qui vulgo
Apostoli vocantur, quorum est consuetudo sedere ad ostium nihil
petentes. Cum ut nobis exponeret quis is fuisset rogaremus: “Paulus”
inquit “qui, propter vitae sanctimoniam, Beatus vulgo cognominabatur,
sedit aliquando cuiusdam viduae ad ostium, quae sibi cibum praebebat in
eleemosynam. Illa, conspicata saepius virum (erat enim formosus),
exarsit in Paulum ciboque dato rogavit ut postridie rediret, se
curaturam ut bene pranderet. Cum frequens domum mulieris accessisset,
illa tandem rogavit hominem ut intus accederet ad sumendum cibum; annuit
hic, et cum opipare ventrem cibo potuque farsisset, mulier libidinis
impatiens virum amplectitur osculaturque, asserens non inde abiturum,
priusquam se cognoscat. Ille reluctanti similis, ac detestans mulieris
ferventem cupiditatem, cum illa obscenius instaret, tandem cedens viduae
importunitati: “Postea quam” inquit “tantum malum patrare cupis, testor
Deum, opus tuum erit: ego procul absum a culpa. Tu ipsa” inquit “cape
hanc maledictam carnem” (iam enim virga erecta erat) “et ipsamet utere,
ut lubet: ego enim eam minime tangam”. Ita invitus mulierem subegit,
licet propter abstinentiam non tangeret carnem suam, totum peccatum
tribuens mulieri”.


      

De equestri palleato

Ibam semel ad Pontificis palatium. Transibat quidam e nostris palleatus
equester et, forsan implicitus curis, hunc quispiam cum detecto capite
revereretur, non animadvertit episcopus. At ille superbia aut arrogantia
factum existimans: “Hic” inquit “asini sui medietatem nequaquam reliquit
domi, sed totum secum defert”. Significans eum asinum, qui se
reverentibus non responderet.


      

Dictum Zuchari

Perambulantes aliquam urbem vir facetissimus omnium qui viverent,
Zucharus, egoque pervenimus ad locum ubi celebrabantur nuptiae.
Postridie, quando sponsa domum venerat, stetimus paululum animi
relaxandi gratia, respicientes una psallentes viros ac mulieres. Tum
subridens Zucharus: “Isti” inquit “matrimonium consummarunt, ego iam
patrimonium consumpsi”. Facete in se ipsum dixit, qui, venditis paternis
bonis, patrimonium omne comedendo ludendoque consumpserat.


      

De praetore

Quidam iturus Florentiam praetor, qua die urbem introivit, habuit de
more in maiori templo coram prioribus civitatis sermonem longum sane et
molestum; nam ordiri in suam commendationem coepit se fuisse Romae
senatorem, ubi quicquid ab se itemque a reliquis in suam laudem
honoremque dictum factumve extiterat prolixo sermone explicavit. Exitum
deinceps ex Urbe comitatumque recensuit: primo die Sutrium contulisse se
dixit, et quae ibi a se acta erant singulatim. Tum dietim quo in loco
hospitiove fuisset, ac quicquid ab eo gestum, quaque de re esset
narravit. Plures horae iam hac in narratione transierant, et nondum
pervenerat Senas. Cum omnibus sermonis odiosi longitudo infensa esset
neque finis fieret dicendi, videbatur autem ille universum diem in his
fabulis consumpturus, et cum nox iam appropinquaret, tunc unus ex
astantibus iocabundus ad aurem praetoris accedens: “Domine” inquit “hora
iam tarda est, festinetis iter oportet. Nam nisi hodie Florentiam
intraveritis, cum hodiernus dies sit vobis constitutus ad veniendum,
officium hoc amittetis”. Hoc intellecto, stultus homo ac loquax tandem
retulit se Florentiam venisse.


      

De muliere quae virum defraudavit

Petrus contribulus meus olim mihi narravit fabulam ridiculosam et
versutia dignam muliebri. Is rem habebat cum femina nupta agricolae haud
multum prudenti, et is foris in agro saepius ob pecuniam debitam
pernoctabat. Cum aliquando amicus intrasset ad mulierem, vir insperatus
rediit in crepusculo: tum illa, subito collocato subtus lectum adultero,
in maritum versa, graviter illum increpavit quod redisset, asserens
velle eum degere in carceribus: “Modo” inquit “praetoris satellites ad
te capiendum universam domum perscrutati sunt, ut te abriperent ad
carcerem: cum dicerem te foris dormire solitum, abierunt, comminantes se
paulo post reversuros”. Quaerebat homo perterritus abeundi modum, sed
iam portae oppidi clausae erant. Tum mulier: “Quid agis, infelix? Si
caperis, actum est”. Cum ille uxoris consilium tremens quaereret, illa
ad dolum prompta “Ascende” inquit “ad hoc columbarium: eris ibi hac
nocte, ego ostium extra occludam et removebo scalas, ne quis te ibi esse
suspicari queat”. Ille uxoris paruit consilio. Ac ab obserato ostio, ut
viro facultas egrediendi non esset, amotis scalis, hominem ex ergastulo
eduxit, qui simulans lictores praetoris iterum advenisse, magna excitata
turba, muliere quoque pro viro loquente, ingentem latenti timorem
incussit. Sedato tandem tumultu, ambo in lectum profecti ea nocte Veneri
operam dederunt. Vir delituit inter stercora et columbos.


      

De sacerdote qui ignorabat solennitatem Palmarum

Aellum oppidum est in nostris Apennini montibus admodum rusticanum. In
eo habitabat sacerdos rudior atque indoctior incolis. Huic cum ignota
essent tempora annique varietates, nequaquam indixit quadragesimam
populo. Venit hic ad Terram Novam, ad mercatum sabbato ante solennitatem
Palmarum. Conspectis sacerdotibus olivarum ramos ac palmulas in diem
sequentem parantibus, admiratus quidnam id sibi vellet, cognovit tunc
erratum suum, et quadragesimam iam nulla observatione quorum transisse.
Reversus in oppidum et ipse ramos palmasque in posterum diem paravit,
qui, advocata plebecula, “Hodie” inquit “est dies, quo rami olivarum
palmarumque dari ex consuetudine debent: octava die Pascha erit; hac
tamen hebdomada agenda est poenitentia, neque longius habemus hoc anno
ieiunium, cuius rei causam cognoscite: Carnisprivium hoc anno fuit
tardum admodum et lentum quod propter frigora et difficultatem itinerum
hos montes nequivit superare; ideo et quadragesima adeo tardo ac fesso
gradu accessit, ut iam nil amplius quam hebdomadam unam secum ferat,
reliquis in via relictis. Hoc ergo modico tempore, quo vobiscum mansura
est, confitemini et poenitentiam agite omnes”.


      

De rusticis nunciis interrogatis an vellent crucifixum vivum an mortuum
ab opifice emere

Ex hoc quidem oppido missi sunt quidam Aretium ad emendum ligneum
crucifixum, qui in ecclesia eorum poneretur. Deducti ad huiusmodi
opificem quemdam, cum rudes et veluti stipites essent, opifex ridens
materiam auditis hominibus quaerens, vivumne an mortuum vellent
crucifixum postulavit. Illi, sumpto paulo temporis ad consultandum,
secreto collocuti, demum responderunt se vivum malle: nam si eo modo suo
populo non placeret, se illum e vestigio occisuros.


      

Dictum coci illustrissimo duci Mediolanensi habitum

Dux Mediolani senior, princeps in omnibus rebus elegantiae singularis,
habebat cocum egregium, quem usque ad Gallos ad perdiscenda obsonia
miserat. Bello, quod ingens cum Florentinis dux habuit, cum ei aliquando
non satis prosper nuncius advenisset, admodum turbavit ducis mentem.
Oblatis postmodum ad mensam epulis, sapores nescio quos cum dux
improbasset, epulas insuper ut non rite conditas esset aspernatus,
accitum cocum veluti ignarum artis aspere increpavit. Tum ille, ut erat
liberior in eloquendo, “Si Florentini” inquit “tibi gustum atque
appetitum auferunt, quae mea est culpa? Et cibi enim mei sapidi sunt et
summa arte compositi: sed te nimium concalefaciunt et appetitum auferunt
Florentini”. Risit ille, ut erat humanissimus, coci facetam in
respondendo libertatem.


      

Eiusdem coci dictum ad praelibatum illustrem prinapem

Idem cocus, bello insuper vigente, iocatus ad mensam ducis, cum videret
eum anxium atque afflictum curis, “Non mirum esse” inquit “illum
torqueri: nam duo impossibilia dux conatur: unum, ne habeat confinia;
alterum, ut pinguem reddat Franciscum Barbavaram, hominem opulentum
summaque cupiditate flagrantem”. Hoc dicto perstringens et dominandi
appetitum ducis immoderatum, et Francisci immensam opum atque ambitionis
cupiditatem.


      

Petitio eiusdem coci ad praedictum principem

Is ipse cum multi peterent varia beneficii loco, summopere in coena
ducem rogavit ut se asinum faceret. Miratus dux quid sibi ea postulatio
vellet, cur se asinum quam hominem mallet: “Atqui omnes video” inquit
ille “quos in sublime extulisti, quibus honores et magistratus dedisti,
superbia et fastu elatos atque insolentes evasisse asinos. Itaque ego
quoque asinus a te fieri cupio”.


      

De Iannotto Vicecomite

Antonius Luscus, vir facetissimus ac doctissimus, cum ei notus quidam
litteras apud Pontificem expediendas obtulisset, atque ipse in certo
loco corrigere atque emendare iussisset, ille autem postridie litteras
easdem retulisset, veluti emendatas, inspectis litteris, “Tu me” inquit
“Iannottum Vicecomitem forsitan putasti!”. Cum quaereremus quidnam hoc
dictum sibi vellet: “Iannottus” ait “olim praetor fuit noster
Vincentinus, homo bonus, sed corpore et ingenio crasso. Is saepius
advocato secretario mandavit scribi epistolam ad ducem Mediolani
seniorem, cuius particulam quamdam ipse dictabat, quae spectabat ad
ceremonias verborum; reliqua committebat secretario, qui afferebat
epistolam postmodum scriptam. Eam Iannottus legendam sumens statimque
epistolam veluti inconditam atque ineptam increpans, “Non bene est” ait:
“perge atque emenda”. Secretarius, qui patroni sui stultitiam novit et
mores, paulo post revertens et eamdem epistolam nihilo immutatam ferens,
et correxisse se et rescripsisse dicebat. Quam cum ille tanquam lecturus
in manus sumeret, inspecta paululum epistola, “Nunc bene se habet”
inquit “vade et obsigna, atque ad ducem destina”. Hoc in omnibus
epistolis suis facere consuevit”.


      

De sutore quodam Vicecomitis per viam comparationis

Commiserat olim Martinus Pontifex Antonio Lusco litteras quasdam
conficiendas, quas cum postmodum legisset, iussit Pontifex illas
legendas quoque deferri ad quemdam amicum nostrum, in quo plurimum
confidebat. Ille autem, cum paulo esset in coena concalefactus a vino,
litteras penitus improbavit et alium in modum componi iussit. Tunc
Antonius Bartholomeo de Bardis, qui aderat, “Faciam” inquit “in litteris
meis, quod olim sutor in farsitio, quod appellant, Ioannis Galeatii
Vicecomitis egit: cras antequam edat, vel bibat, redibo, et litterae
bene erunt”. Deinde percontanti quidnam hoc esset Bartholomeo, “Ioannes
Galeatius Vicecomes” inquit Antonius “pater senioris ducis Mediolani,
erat vir magnus, pinguis et corpulentus. Is cum saepius multo cibo et
potu ventrem farsisset, post coenam cum iret cubitum, vocari ad se
sutorem suum iubebat, quem acriter redarguens aiebat fecisse illum sibi
farsitium nimis arctum, mandabatque ampliari ne sibi esset molestum
“Factum erit” aiebat sutor “ut iubes: cras optime erit”. Deinde acceptam
vestem proiiciebat ad perticam, nihil immutans. Cum dicerent caeteri:
“Cur non amplias vestem hanc quae nimium ventrem Domini urget?”, hic
“Cras” inquit “cum Dominus post digestionem surrexerit, ac ierit
cacatum, vestis erit amplissima”. Mane portabat farsitium, quo ille
induto, “Nunc bene est”, dicebat “nullo in loco me offendit”“. Eodem
modo Antonius epistolam suam digesto vino placituram dixit.


      

Querimonia spolii causa ad Facinum Canem facta

Apud Facinum Canem, qui fuit vir crudelis ac dux praecipuus in hac
nostri temporis militia, querebatur quidam se spoliatum chlamyde in via
a quodam suo milite. Hunc intuens Facinus vestitum tunica bona,
quaesivit an illam, cum spoliaretur, gestasset. Cum ille annueret, “Abi”
inquit: “hic quem dicis te spoliasse nequaquam est ex meis militibus.
Nam nullus meus unquam tibi tam bonam tunicam reliquisset”.


      

Exhortatio cardinalis ad armigeros Pontificis

Cardinalis Hispaniensis, bello quod eo autore gestum est in Piceno
adversus Pontificis hostes, cum aliquando ad aciem ventum esset, in qua
vincere vel vinci eos qui Pontificem sequebantur necesse erat,
hortabatur milites ad pugnam pluribus verbis, asserens qui in illo
praelio cecidissent, cum Deo et Angelis pransuros: peccatorum enim
omnium veniam propositam occumbentibus affirmabat, quo morti se alacrius
offerrent. His exhortationibus usus, excedebat pugna. Tum unus ex
astantibus militibus, “Cur tu” inquit “non et ad hoc prandium una
nobiscum accedis?”. At ille: “Tempus prandii nondum est mihi, quoniam
nondum esurio”.


      

Patriarchae responsio

Patriarcha Hierosolymitanus, qui totem Cancellariam Apostolicam regebat,
convocatis aliquando certam ob causam discutiendam advocatis, nonnullos
nescio quidem verbis acriter castigavit. Huic cum unus prae caeteris
Thomas Biracus liberius respondisset, versus in eum patriarcha inquit:
“Malum caput habes”. At ille, ut erat homo promptus ad lacessendum ac
perfacetus, “Recte” inquit “ac vere loqueris: nihil enim verius potest
dici. Nam, si bonum caput haberem, satis meliori loco res nostrae
essent, neque hac opus esset controversia”. “Te igitur ipsum culpas” ait
patriarcha. Tum ille: “Non me” inquit “sed caput reprehendo”. Facete in
ipsum, qui advocatis omnibus praeerat, patriarcham lusit, qui duro
paulum capite existimabatur.


      

De Urbano Pontifice Sexto

Alter Urbanum, olim summum Pontificem Sextum, leviter perstrinxit. Nam
cum ille nescio quid acrius a Pontifice contenderet, “Malo capite es”
inquit Urbanus. Tum ille: “Hoc idem” inquit “et de te vulgi dicunt
homines, Pater Sancte”.


      

De sacerdote qui, loco ornatus, capones episcopo portat

Episcopus Aretinus, Angelus nomine, quem novimus, aliquando convocavit
ad Synodum sacerdotes suos, praecipiens ut qui aliqua in dignitate
essent cum cappis et cottis (sunt enim hae vestes sacerdotales) ad
Synodum proficiscerentur. Quidam presbyter, cui haec vestimenta deerant,
maestus domi erat, ignorans undenam ea sibi pararet. Hunc cogitabundum
vultu demisso conspicata ancilla, quam domi nutriebat, cum quaesisset
maeroris causam, dixit sibi cum cappis et cottis, secundum episcopi
edictum, eundum ad Synodum esse: “Atqui” inquit “o bone vir, non recte
vim mandati huius cognovisti: non enim cappas et cottas, sed capones
coctos episcopus postulat, qui tibi sunt deferendi”. Apprehendit
sacerdos muliebre consilium, et secum capones coctos deferens optime ab
episcopo fuit susceptus, qui per risum retulit hunc sacerdotem solum
rectius quam caeteros edicti sententiam cognovisse.


      

De amico qui aegre ferebat multos sibi praeferri doctrina et probitate
inferiores

In Curia Romana ut plurimum Fortuna dominatur, cum perraro locus sit vel
ingenio, vel virtuti; sed ambitione et opportunitate parantur omnia, ut
de nummis sileam, qui ubique terrarum imperare videntur. Amicus quidam,
qui aegre ferebat praeferri sibi multos doctrina et probitate
inferiores, querebatur apud Angelottum cardinalem Sancti Marci nullam
haberi suae virtutis rationem, sed postponi his, qui nulla in re sibi
pares essent. Sua insuper studia commemoravit, et in discendo labores.
Tum promptus ad lacessendum Curiae vitia cardinalis, “Hic scientia et
doctrina” inquit “nihil prosunt. Sed perge et aliquod tempus ad
dediscendum et addiscendum vitia vaca, si vis Pontifici acceptus esse”.


      

De muliere phrenetica

Mulier ex meo municipio, cum videretur phrenetica, ducebatur a viro et
genere promixis ad feminam fatidicam quamdam, cuius ope vel opere
curaretur. Cum Arnum fluvium transituri mulierem supra dorsum hominis
validioris imposuissent, coepit illa e vestigio nates movere, similis
coeunti, ac magna voce clamitans, “Ego” inquit saepius verba iterans
“vellem futuiri”, quibus vocibus causam expressit morbi. Qui ferebat
feminam adeo est in risum effusus, ut una cum ea in aquam caderet. Tunc
ridentes omnes, cum insaniae medelam cognovissent, non esse opus
incantationibus asserunt, sed coitu, ad sanitatem restituendam. Et in
virum versi: “Tu” inquiunt “optimus curator uxoris eris”. Redeuntibus
igitur illis, cum vir uxorem cognovisset, mens pristina rediit. Haec
optima ad mulierum insaniam est medela.


      

De muliere supra Padum astante

De meretricibus ferebantur navicula Ferrariam, una cum certis curialibus
duae mulieres ex his quae serviunt indigentibus. Tum mulier quaedam
supra Padum astans feminas conspicata: “O stulti” inquit “an putabitis
meretrices vobis Ferrariae defuturas, cum certe plures inveniuntur hic
quam Venetiis probae mulieres?”.


      

De abbate Septimi

Abbas Septimi, homo corpulentus et pinguis, vesperi Florentiam
proficiscens, interrogavit rusticum obvium an portam se ingredi
existimaret. Intellexit abbas an putaret se perventurum in urbem
antequam clauderentur portae. Ille vero in pinguedinem iocatus, “Atqui”
inquit “currus foeni, nedum tu, portam introiret”.


      

Civis Constantiae soror gravida facta

Nobilis episcopus ex Britanniis, ad ostendendam quam tunc multi
requirebant Concilii Constantiensis libertatem, in magno praelatorum
conventu hoc attulit testimonium. Fuisse ait Constantiae civem, cuius
soror innupta gravida facta erat. Cum fratri tumor ventris innotuisset,
accepto gladio, quid id esset, aut unde id prodisset, quaesivit,
percussori similis. Tum iuvenis exterrita id esse ait Concilii opus,
seque ex Concilio praegnantem. Hoc intellecto frater, Concilii metu ac
reverentia, sororem impunitam reliquit. Cum caeteri aliarum rerum
libertatem quaererent, ille praetulit licentiam futuendi.


      

Sigismundi Imperatoris dictum

Sigismundus quoque Imperator cuidam coram eo querenti Constantiae
libertatem non esse, “Atqui” inquit “nisi hic summa esset libertas, tu
tam libere minime loquereris”. Libere enim loqui magnae libertatis est
signum.


      

Dictum sacerdotis Laurentii Romani

Qua die Angelottus Romanus factus est a Pontifice Eugenio cardinalis,
quidam Laurentius sacerdos urbanus domum rediit hilaris, applaudens,
totusque in risum ac laetitiam effusus. Cum rogarent vicini quidnam sibi
obtigisset novi, quod tam laetus et alacris esset: “Bene” inquit “est;
magna in spe sum, posteaquam dementes et insani cardinales fieri
coeperunt, prope diem cum Angelottus amentior me sit cardinalem me
quoque esse futurum”.


      

Confabulatio Nicolai Anagnini

In hanc ferme sententiam Nicolaus Anagninus iocatus est in Pontificem
Eugenium, quem dicebat plurimum stultis et insipientibus favere. Nam cum
essemus complures, variis de rebus, ut fit, in palatio confabulantes,
quidam iniquitatem Fortunae maxime accusabant, querebanturque eam rebus
suis admodum adversam. Tum Nicolaus, vir doctissimus, sed ingenio
inconstanti et procaci lingua, “Nullus est omnium qui vivant” inquit
“cui magis quam mihi Fortuna fuerit inimica. Nam cum hoc tempore sit
Stultitiae regnum videamque omnes fere amentes atque insanos (Angelottum
quoque novimus inter eos) ad amplas dignitates atque officia extolli,
ego solus relictus sum ex omnium dementium numero, cui nihil conceditur:
hoc mihi solius accidit malignitate Fortunae”.


      

De prodigio

Monstra hoc anno plura diversis in locis natura edidit. In agro
Senogalliensi, in Piceno, bos quemdam serpentem peperit mirae
magnitudinis. Capite erat grossiori quam sit vituli, collo longo ad
mensuram ulnae, corpore cani similis terete et longiore. Hunc editum cum
bos conversa respexisset, magnoque mugitu edito exterrita aufugere
vellet, erectus serpens subito posterioribus cruris cauda circumdatis ad
ubera os admovit, tamdiu sugens quoad lac inerat uberibus: deinde bove
relicta ad sylvas vicinas aufugit. Ubera postmodum et ea crurium pars
quam serpens cauda tetigerat veluti adusta nigraque diutius
permanserunt. Hoc pastores (nam in armento bos erat) se vidisse
affirmarunt, bovem quoque vitulum postea peperisse; idque ex litteris
Ferrariam nuntiatum.


      

Dictum magistri Hugonis Senensis

Vir insignis Hugo Senensis, medicorum nostri temporis princeps, mihi
quoque retulit natum Ferrariae cattum bicipitem seque id conspexisse.


      

Aliud de monstro

In agro quoque Paduano, mense Iunii, constat natum esse vitulum duobus
capitibus, unico corpore, posterioribus anterioribusque cruribus
duplicatis, ita tamen ut essent coniuncta. Hoc monstrum quidam ad
quaestum circumferebant, multique id vidisse affirmabant.


      

Aliud de monstro

Aliud insuper constat allatum esse Ferrariam imaginem marini monstri
nuper in littore Dalmatico inventi. Corpore erat humano umbilico tenus,
deinceps piscis, ita ut inferior pars quae in piscem desinebat esset
bifurcata, barba erat profusa, duobus tanquam cornibus super auriculas
eminentibus, grossioribus mammis, ore lato, manibus quatuor tantum
digitos habentibus, a manibus usque ad ascellam atque ad imum ventrem
alae piscium protendebantur, quibus natabat. Captum hoc pacto ferebant.
Erant complures feminae iuxta littus lavantes lineos pannos. Ad unam
earum accedens piscis, ut aiunt, cibi causa, mulierem manibus
apprehendens ad se trahere conatus est: illa reluctans (erat enim aqua
modica), magno clamore auxilium caeterarum imploravit. Accurrentibus
quinque numero, monstrum (neque enim in aquam regredi poterat) fustibus
ac lapidibus perimunt: quod in littus abstractum, haud parvum terrorem
aspicientibus praebuit. Erat corporis magnitudo paulo longior ampliorque
forma hominis. Hanc ligneam ad nos Ferrariam usque delatam conspexi.
Cibi gratia mulierem comprehensam argumento fuere pueri nonnulli, qui
cum diversis temporibus ad littus lavandi causa accessissent, nusquam
postea comperti sunt, quos postmodum ab eo monstro necatos captosque
crediderunt.


      

Pulchra facetia histrionis ad Bonifacium Papam

Bonifacius Pontifex Nonus natione fuit Neapolitanus ex familia
Tomacellorum. Appellantur autem vulgari sermone “tomacelli” cibus factus
ex iecore suillo admodum contrito, atque in modum pili involuto
interiore pinguedine porci. Contulit Bonifacius se Perusium secundo sui
pontificatus anno. Aderant autem secum fratres et affines ex ea domo
permulti, qui ad eum, ut fit, confluxerant bonorum ac lucri cupiditate.
Ingresso Bonifacio urbem sequebatur turba primorum, inter quos fratres
erant et caeteri ex ea familia. Quidam cupidiores noscendorum hominum,
quaerebant quinam essent qui sequerentur. Dicebat unus, item alter: “Hic
est Andreas Tomacellus”, deinde: “Hic Ioannes Tomacellus”, tum plures
deinde Tomacellos nominatim recensendo. Tum quidam facetus, “Hohe!
permagnum nempe fuit iecur istud” inquit, “ex quo tot Tomacelli
prodierunt et tam ingentes”.


      

De sacerdote qui caniculum sepelivit

Erat sacerdos rusticanus in Tuscia admodum opulentus. Hic caniculum sibi
carum, cum mortuus esset, sepelivit in caemiterio. Sensit hoc episcopus
et in eius pecuniam animum intendens sacerdotem veluti maximi criminis
reum ad se puniendum vocat. Sacerdos, qui animum episcopi satis noverat,
quinquaginta aureos secum deferens, ad episcopum devenit. Qui sepulturam
canis graviter accusans, iussit ad carceres sacerdotem duci. Hic vir
sagax, “O Pater” inquit “si nosceres qua prudentia caniculus fuit, non
mirareris si sepulturam inter homines meruit: fuit enim plus quam
ingenio humano, tum in vita, tum praecipue in morte”. “Quidnam hoc est?”
ait episcopus. “Testamentum” inquit sacerdos “in fine vitae condens,
sciensque egestatem tuam, tibi quinquaginta aureos ex testamento
reliquit, quos mecum detuli”. Tum episcopus testamentum et sepulturam
comprobans, accepta pecunia, sacerdotem absolvit.


      

De tyranno qui homini pecunioso causas iniustas iniecit

Homo admodum pecuniosus erat in Piceno in oppido Cingulo. Audivit hoc
tyrannus loci, atque ad eripiendos nummos animum adiiciens, quaesivit
occasionem criminis, qua illi pecunias auferret: vocato ad se viro,
dixit illum crimine laesae maiestatis reum teneri. Cum nihil contra eius
statum aut dignitatem a se factum contenderet, perstabat tyrannus,
asserens illum capite esse mulctandum. Homo inscius quidnam tandem
egisset cum postularet, “Hostes” inquit “meos ac rebelles, qui contra me
conspirarunt, domi absconditos tenuisti”. Sensit tandem ille nummis suis
insidias parari. Malens igitur vitae quam pecuniis parcere, “Verum est”
inquit “quod dicis, mi Domine; sed destina mecum satellites tuos: ego
hostes illos ac rebelles tibi statim comprehensos dabo”. Missos itaque
lictores domum ad arculam in qua pecunia erat secum duxit, eaque aperta,
“Capite hos” inquit “e vestigio. Hi sunt enim non solum Domini, sed mei
quoque hostes acerrimi ac rebelles”. Quibus delatis ad tyrannum, homo
poenam omnem evasit.


      

De religioso qui sermonem succinctissimum habuit

Oppidum est in nostris montibus, in quo multi ex variis locis ad diem
festum convenerant. Erat enim celebritas S. Stephani. Religiosus quidam
habiturus erat de more sermonem ad populum. Cum hora esset diei tarda,
sacerdotes autem esurirent vererenturque longitudinem sermonis,
ascendenti suggestum religioso unus et item alter ut paucis loqueretur
in aurem hortati sunt. Ille se exorari facile passus, ac praelocutus
quaedam prout consueverat, “Fratres mei”, inquit “anno praeterito, cum
hoc in loco, vobis astantibus, verba facerem de sanctitate, vita et
miraculis huius Sancti nostri, nihil praetermisi eorum quae de illo vel
audivi, vel in Sacris Libris scripta reperiuntur, quae omnia vos credo
memoria tenere. Postmodum vero cum nihil novi fecisse intellexi, signo
ergo crucis facto, dicite “Confiteor” et reliqua quae sequuntur”. Et ita
abiit.


      

Facetissimum consilium Minacii ad rusticum

Rusticus cum castaneam arborem ad excutiendos fructus ascendisset,
decidens ex ea costam effregit pectoris. Hunc ad consolandum accessit
Minacius quidam, homo perfacetus, qui inter loquendum daturum se illi
normam dixit, qua servata, nunquam ex arbore caderet: “Vellem hoc antea”
inquit aeger “consuluisses, attamen in futurum poterit prodesse”. Tum
Minacius: “Fac semper ne sis celerior in descensu quam in ascensu: sed
ea, qua ascendis, tarditate descendas. Hoc pacto nunquam praecipitem te
ages”.


      

Eiusdem Minacii lusoris responsio

Idem Minacius, cum aliquando nummulos et vestes insuper ad taxillos
lusisset (egenus enim erat), flens ad ostiolum tabernae cuiusdam
sedebat. Videns maerentem flentemque amicus, “Quidnam est tibi?” inquit.
“Nihil” Minacius ait. “Cur nam ergo, si nihil habes, ploras?”. “Hoc
solum quod nihil habeo” inquit. Admiratus ille: “Quare ergo si nihil
habes, ploras?” ait. “Ob hanc ipsam causam” respondit “quoniam nihil est
mihi”. Alter nihil causae esse cur ploraret intelligebat; alter nihil
sibi reliquum superesse a ludo plorabat.


      

De paupere monoculo qui frumentum empturus erat

Tempore quo Florentiae summa aliquando erat annonae caritas, accessit
pauper luscus ad forum, quaedam sextaria frumenti, ut dicebat, empturus.
Rogavit hunc in foro percontantem pretium quidam alter superveniens
quanti sextarium frumenti venderetur. “Hominis oculo” inquit “constat”
designans his verbis annonae caritatem. Hoc audiens scitulus qui aderat
puer: “Cur tu ergo” ait “tam grandem sacculum portasti, cum non amplius
quam unum sextarium possis emere?”.


      

Vir qui mulieri dum aegrota esset veniam postulavit

Consolabatur uxorem vir, quae adversa valetudine diem suum obibat,
memorans omnia bona mariti officia sibi in vita praestitisse, veniamque
postulans, si quid unquam adversus eam inique egisset; neque, inter
caetera, se ait omisisse unquam quin debitum thoro praeberet, eo excepto
tempore quo illa non valeret, ne coitu fatigaretur. Tum mulier, licet
morbo gravis, “Hoc” inquit “per fidem nunquam parcam neque remittam
tibi: nullo enim tempore adeo invalida atque infirma extiti, quin
commode possem resupina iacere”. Danda est igitur viris opera ne hoc
veniae genus ab uxoribus implorent, cum rite negari possit.


      

De adolescentula quae vinum de parvo priapo accusavit

Adolescens nobilis et forma insignis duxit uxorem filiam Nerii de
Paciis, equitis Florentini, inter caeteros suae aetatis egregii ac
praestantis viri. Post aliquot dies, ut moris est, adolescentula ad
patrem revertitur, non alacris aut iocunda, ut caeterae assolent, sed
maesta ac vultu languido, intuens terram. Advocatam in cubiculo
clanculum rogat mater numquid res sint satis salvae. “Ut vultis” flens
iuvencula respondit. “Non enim me viro desponsastis” ait “sed ei cui
virilia desunt: nihil enim aut parum habet eius partis, propter quam
fiunt matrimonia”. Dolens admodum fortunam filiae, mater rem cum viro
communicat. Deinde re, ut fit, inter consanguineos mulieresque quae ad
convivium aderant vulgata, maestitia doloreque omnis impletur domus, cum
non nuptam, sed suffocatam adolescentulam egregiam forma dicerent.
Supervenit postmodum vir, cuius gratia convivium parabatur, et cum omnes
vultu maerenti atque afflicto conspiceret, miratus rei novitatem,
quidnam novi accidisset rogabat. Nullus erat qui causam doloris audebat
fateri: unus tandem liberior ait dixisse puellam mancum esse illum in
virili sexu. Tum iuvenis alacer: “Nequaquam” inquit “erit haec causa
quae aut vos conturbet, aut convivium disperdat. Cito hoc purgabitur
crimen”. Cum in mensa omnes sederent viri pariter ac mulieres, sumptis
iam fere cibis, surgens adolescens: “Patres” inquit “sentio me culpari
in ea re, cuius vos testes esse an vera sit volo”. Deinde educto formae
egregiae priapo (vestibus enim curtis tunc utebatur), ac supra mensam
posito, omnes ad rei novitatem magnitudinemque convertit et an culpandus
aut reiiciendus esset quaesivit. Maior mulierum pars ut viris suis talis
copia inesset optabant. Viri permulti se ab illo tali suppellectili
superari sentiebant, qui omnes in adolescentulam conversi graviter
illius stultitiam increpabant. Tum illa: “Quid obiurgatis? Aut quid me
reprehenditis?” inquit “Asellus noster, quem ruri nuper conspexi, bestia
est, et adeo” (extenso brachio) “oblongum membrum habet: hic vir meus,
qui homo est, non habet eius medietatem”. Credidit simplex puella
hominibus longius quam bestiis eiusmodi membrum inesse debere.


      

De praedicatore qui potius decem virgines quam nuptam unam eligebat

Praedicabat Tibure Frater parum consideratus ad populum, aggravans
multis verbis ac detestans adulterium, dixitque inter caetera adeo esse
grave peccatum, ut mallet decem virgines cognoscere quam unicam mulierem
nuptam. Hoc et multi, qui aderant, elegissent.


      

De Paulo qui ignorantibus nonnullis luxuriam commovit

Alter, Paulus nomine (quem ipse novi), cum Seciae urbe Campaniae in
quadam concione luxuriam detestaretur, nonnullos adeo lascivos atque
intemperatos dicebat, ut ad eliciendam maiorem ex coitu voluptatem,
natibus uxoris pulvinum subiicerent. Hoc dicto adeo nonnullos (qui id
ignorabant) commovit, ut paulo post id verum esse experirentur.


      

De confessore

Mulier adolescens, quae id mihi postmodum retulit, profecta est
aliquando ad confitendum peccata sua, prout fit tempore quadragesimae.
Cum inter loquendum se viro non servasse fidem diceret, statim
confessor, qui Frater erat, libidine incensus, protento pallio, priapum
erectum in manu adolescentulae posuit, suadens ut sui misereretur. Illa
rubore perfusa abiens, matri, quae haud procul erat, roganti quidnam
sibi tantus rubor sibi vellet, narravit confessoris suasionem.


      

Responsio mulieris faceta

Interrogata semel a viro mulier quaenam causa esset, cur, cum in coitu
voluptatis ita particeps esset femina sicut vir, tamen homines citius
appeterent sequerenturque mulieres quam illae viros, tum illa: “Summa
cum ratione hoc institutum est” inquit “ut potius nos requiramur a
viris. Constat enim paratas ac promptas nos ad concubitum semper esse,
vos autem non: frustra igitur viri peterentur a nobis, cum essent
imparati”. Scita facetaque responsio.


      

De mendico Fratre, qui tempore belli Bernardo pacem nominavit

Bello, quod primum Florentini cum duce Mediolani posteriore habuerunt,
sancitum est capitale esse si quis de agenda pace verba fecisset.
Bernardus Manecti, civis facetissimus, erat in foro veteri, nescio quid
empturus. Accessit ad eum Frater quidam ex his mendicis circumforaneis,
qui in triviis astantes aliquid sibi a transeuntibus dari in necessarios
usus petunt, ac quippiam petiturus primis verbis, “Pax tibi” inquit. Tum
Bernardus: “Quid tu pacem nominasti? An nescis capitale esse, si quis de
pace loquatur? Abeo” inquit “ne quis me culpae affinem putet”. Hoc dicto
recedens, a nebulonis illius molestia se exemit.


      

Fabula Francisci Philelphi

Erat sermo inter socios quae poena esset statuenda in uxores impudicas.
Bonifacius Salutatus eam, qua Bononiensis amicus suus minatus est se
uxorem suam affecturum, existimabat. Sciscitantibus nobis poenam,
“Bononiensis” inquit “vir haud magno existimandus habuit uxorem satis
liberalem, et mihi quandoque obsequentem. Cum accessissem domum
aliquando noctu, foris stans, audivi eos acriter collitigantes:
increpabat enim vir uxorem, accusans impudicitiam eius. Illa, ut moris
est talium, negando se tuebatur. Tum vir inter clamandum, “Ioanna,
Ioanna”, ait “ego te neque verberabo, neque percutiam, sed in tantum
refutuam, quoad plenam domum filiis reddam, atque ita solam te cum natis
relinquam postmodum, et abibo”“. Risimus omnes genus supplicii adeo
exquisitum, quo stultus ille ulturum se uxoris flagitia putavit.


      

Cardinalis Burdegalensis de histrione

Gregorius XII, antequam Pontifex crearetur, in Conclavi, et postea
quoque, plurima se facturum pollicitus est pro schismate, quod tunc in
Ecclesia vigebat, atque adeo aliquibus diebus in eo quod promiserat
permansit, ut etiam pontificatui se cessurum, si opus esset, sponderet.
Postmodum vero dulcedine ductus dignitatis, iuramenta et promissiones
omnes irritas fecit, nihil servans eorum quae antea pollicebatur. Hoc
aegre ferens cardinalis Burdegalensis, vir gravis et consilii
singularis, mecum de hisce rebus aliquando loquens, “Hic” inquit “nobis
effecit, quod histrio quidam Bononiensibus se asserens volaturum”. Cum
reserari mihi fabulam rogarem, “Histrio fuit nuper Bononiae” ait “qui
proposito palam edicto se volaturum ex turri quadam, quae est versus
pontem S. Raphaelis miliarii amplius extra urbem, praedixit. Congregato
ad diem constitutum omni ferme Bononiensi populo, sole et fame, usque ad
occasum solis, homines ludendo maceravit. Pendebant omnes animi suspensi
ad aspectum turris, volatum hominis exspectantes. Cum ille interim in
turris cacumine ostenderetur alasque quateret volaturo similis seque
deorsum proiecturum fingeret, erat magna ad haec signa populi
acclamatio, patulo ore turrim aspicientes. Tum histrio, post solis
tandem occasum, ne nihil actum videretur, versis ad eos renibus, culum
populo ostentavit. Ita illusi omnes, inedia et taedio confecti, in urbem
noctu redierunt. Eodem modo Noster” inquit “qui post tot ostentationes
tandem nobis posteriore ostendendo satisfecit”.


      

Responsio Redolphi ad Bernabovem

Redolphi Camerinensis dictum prudens refertur. Obsidebatur civitas
Bononiensis a Bernabove, ex familia Vicecomitum domini Mediolani. Erat
autem ad custodiam civitatis dux positus a Pontifice Redolphus, vir
bello et pace egregius, qui se intra moenia continebat ob civitatis
tutelam. Levi semel per excursores commisso praelio a quo Redolphus
aberat, captus eques ad Bernabovem ductus est. Interrogabat ille inter
caetera cur non egrederetur ad bellum Redolphus. Eques, cum unam ac
alteram causam attulisset, tandem dimissus rediit in civitatem. Tum
Redolphus sciscitans quid in, castris hostium ageretur et quae verba
Bernabovis ad eum fuissent, cum intellexisset responsionem equitis,
egressum suum varie excusantem, “Non bene” inquit “neque prudenter
respondisti. Vade, redi, dic Bernabovi: “Redolphus ait se ideo urbem non
egredi, ne tu ingredi queas”“.


      

Alia responsio faceta Redolphi

Idem bello, quod Florentini cum Gregorio decimo Pontifice gesserunt,
diversas partes secutus, nunc uni, nunc alteri haerebat. Interrogatus a
quodam cur adeo nutans ita saepe se commutaret, “Quoniam” inquit “in
eodem latere diutius iacere non possum”.


      

De eodem quomodo a Florentinis pro proditore depictus est

Florentinis postmodum proditionis habitus reus, publicis in locis urbis,
ut proditor, depictus fuit. Cum vero haud multo post sentiret mitti
oratores ad se Florentinos de pace acturos, qua die ad se venturi erant,
thalamum ingressus, clausis fenestris, igne accenso (erat autem mensis
Augusti), sese pelliceis vestibus cooperiri in lecto iussit. Vocatis
deinde oratoribus, quaerentibus quonam morbo laboraret, frigore,
respondit, quod tamdiu in eorum muris etiam nocte ad aerem discoopertus
stetisset. Hoc dicto illorum lusit picturam, quae postea ex pacto deleta
est.


      

De quodam qui Redolphum sagittando vulneravit

Viri nonnulli Camerinenses extra urbem exercitii causa sagittando tempus
terebant. Cum quispiam sagittam incautius emisisset, astantem procul
Redolphum leviter vulneravit. Capto illo, cum variae de poena inferenda
sententiae dicerentur et, ut quisque acerrime sentiret, ita se maxime
Principi gratificaturum putaret, unus censuit manum illi esse
amputandam, ne amplius arcu uteretur. Redolphus liberum hominem dimitti
iussit, dicens illam futuram fuisse utilem sententiam, si id ante
acceptum vulnus consilium dedisset. Plena prudentiae et humanitatis
responsio.


      

Fabula Mancini

Mancinus, vir rusticus oppidanus meus, frumento ad Figignum Castrum
asellis vehendo exercebatur, quos ille compluries ad vecturam sumebat.
Cum ille semel a mercato rediens fessus e via ascendisset asinum quemdam
praestantiorem, computatis in via asinis qui praeibant domo
appropinquans, eoque quo vehebatur minime annumerato, visum est ei unum
deesse. Turbatus igitur ac reliquis asinis uxori quos restitueret
commendatis, confestim eodem asino quo ferebatur ad mercatum septem
milibus passuum retrocedit quaerensque a singulis obviis an asinum
quempiam amissum reperissent, cum omnes negarent, domum noctu maerens et
dolens iacturam asini rediit. Tandem etiam ab uxore admonitus cum
descendisset, illum, quem tanto studio et dolore asinum quaesierat, esse
cognovit.


      

De illo qui aratrum super humerum portavit

Alter, Pierus nomine, admodum incultus, cum usque ad meridiem arasset,
fessis bobus et ipse labore fatigatus, rediturus in oppidum, aratrum
super asellum alligat, deinde asellum, praemissis bobus, ascendit. Qui
cum nimio onere gravatus sub pondere deficeret, sentit tandem Pierus
asellum ire non posse. Tum descendens atque aratrum super humerum
ponens, rursus asellum ascendit, inquiens: “Nunc recte ambulare potes,
non enim tu, sed ego aratrum fero”.


      

Responsio elegans Dantis, poetae Florentini

Dantes Alligerius, poeta noster Florentinus, aliquamdiu sustentatus est
Veronae opibus Canis veteris Principis de la Scala, admodum liberalis.
Erat autem et alter penes Canem Florentinus, ignobilis, indoctus,
imprudens, nulli rei praeterquam ad iocum risumque aptus, cuius
ineptiae, ne dicam facetiae, Canem perpulerant ad se ditandum. Cum
illum, veluti beluam insulsam, Dantes, vir doctissimus, sapiens ac
modestus, ut aequum erat, contemneret: “Quid est” inquit ille “quod tu,
cum habearis sapiens ac doctissimus, tamen pauper es et egenus, ego
autem stultus et ignarus divitiis praesto?”. Tum Dantes: “Quando ego
reperiam dominum” inquit “mei similem et meis moribus conformem, sicuti
tu tuis, et ipse similiter me ditabit”. Gravis sapiensque responsio!
Semper enim domini eorum consuetudine qui sibi sunt similes delectantur.


      

Eisudem poetae faceta responsio

Huic ipsi inter seniorem aliquando iunioremque Canes prandenti, cum
ministri utriusque, dedita opera, ante pedes Dantis ad eum lacessendum
ossa occulte subiecissent, remota mensa, versi omnes in solum Dantem,
mirabantur cur ante ipsum solummodo ossa conspicerentur. Tum ille, ut
erat ad respondendum promptus, “Minime” inquit “mirum, si Canes ossa sua
comederunt: ego autem non sum canis”.


      

De muliere obstinata quae virum pediculosum vocavit

Colloquebantur aliquando de pertinacia mulierum, quae ita quandoque
perstant animo indurato, ut se mori malint quam cedere ex sententia. Tum
unus: “Mulier quaedam e nostris” inquit “admodum viro contraria, semper
verbis eius obiurgando refragabatur perstans in eo quod coeperat, ita ut
superior esse vellet. Habita semel cum viro gravi altercatione, maritum
pediculosum vocavit. Ille, ut verbum id retractaret, uxorem verberibus
contendebat, pugnis caedens ac calcibus. Quo magis caedebatur, eo plus
illa pediculosum appellabat. Vir tandem verberando lassus, ut uxoris
pertinaciam superaret per funem in aquae puteum demisit, suffocaturum se
dicens, nisi verbis eiusmodi abstineret. Instantius perseverabat, etiatn
in aqua mentum usque constituta, verbum illud continuans. Tum vir, ne
amplius loqui posset, in puteum demersit, tentans si eam mortis periculo
a verborum pertinacia posset avertere. At illa, loquendi facultate
adempta, etiam dum suffocaretur quod loqui nequibat digitis exprimebat:
nam manibus super caput erectis, atque ungulis utriusque pollicis
coniunctis, saltem quod potuit gestu viro pediculos obiiciebat. Unguibus
enim eorum digitorum pediculi a feminis occidi consueverunt”.


      

De eo qui uxorem in flumine peremptam quaerebat

Alter, uxorem quae in flumine perierat quaerens, adversus aquam
profiscebatur. Tum quidam admiratus cum deorsum secundum aquae cursum
illam quaeri admoneret, “Ne quaquam hoc modo reperietur” inquit. “Ita
enim, dum vixit, difficilis ac morosa fuit, reliquorumque moribus
contraria, ut nunquam nisi contrario et adverso flumine etiam post
mortem ambulet”.


      

De rustico qui nobilem se fieri quaerebat

Petebat a duce Aurelianensi subrusticis moribus et vita incultus quidam,
qui ei serviebat, ut se nobilem faceret. Id fit apud Gallos emptis
possessionibus, ex quibus solis ruri vitam nobiles ducant. Tum dux, qui
naturam hominis callebat: “Divitem” inquit “te facillime possem facere;
nobilem nunquam possem”.


      

De Guilhelmo qui habebat priapeam suppellectilem formosam

Erat in oppido nostro Terrae Novae vir nomine Guilhelmus, faber
lignarius, priapea suppellectile satis copiosus. Divulgaverat hoc uxor
inter vicinas. Ea mortua, duxit aliam uxorem iuvenculam simplicem,
Antoniam nomine, quae desponsata praesenserat ex vicinis ingens viri
telum. Qua ergo nocte primo cum viro concubuit, tremebunda nolebat
haerere viro neque coitum pati. Sensit vir tandem quid timeret
adolescentula consolatusque illam, verum esse quod audierat, ait, sed
duas se mentulas habere, parvam, ac maiorem quamdam. “Ne te ergo
offendam” ait “utar hac nocte parva, quae tibi minime nocebit; postea
maiori, si tibi videbitur”. Consentiens puella obsecuta est viro absque
clamore aut nocumento aliquo. Post mensem vero facta liberior atque
audentior, cum noctu viro suo blandiretur: “Mi vir” inquit “si libet,
maiore iam illo socio utaris licet”. Risit vir, cum semiasellus in ea re
videretur, bonum uxoris appetitum: hoc postea narrantem audivi in
aliorum coetu.


      

Responsio unius mulieris Pisanae

Sambacharia mulier Pisana fuit prompta ad respondendum. Accedens histrio
quidam ad illudendum ei, “Praeputium” inquit “asini vos salutat”. Tum
illa e vestigio: “Ohe!” inquit “sane unus ex suis nunciis videris”. Quo
facete dicto abiit.


      

Dictum matronae quae vestes adulterae ad fenestras conspexit

Mulier adultera expanderat mane ad fenestras varii generis vestimenta ab
adultero data. Matrona ante domum transiens, conspectis tot vestibus:
“Sicut aranea telas, ita haec” inquit “vestes suas culo effecit,
pudendorum artificium omnibus ostentans”.


      

Monitio cuiusdam

Rogabat quidam contribulem meum virum facetum tempore vindemiae, ut sibi
vasa quaedam vinaria mutuo concederet. Tum ille inquit “Do uxori
expensas per universum annum, ut ea in Carnisprivio uti possim”. Monuit
hoc dicto non esse postulandas ab aliis eas res, quarum usus esset eis
necessarius.


      

Dictum Perusini ad uxorem

Perusini habentur viri faceti ac perurbani. Rogavit maritum uxor,
Petrucia nomine, ad diem festum postridie profectura, ut sibi calceos
novos emeret. Annuit vir eius et simul iussit, antequam domo abiret,
mane gallinam in prandium coqui. Uxor, cum cibum parasset, domus ostium
egressa conspectoque simul quem summe adamabat iuvene, domum regreditur,
dato signo ut se intus, cum vir abesset, sequeretur; et, ne longior mora
esset, ascensis scalis se ad terram prostravit, ita ut ex ostio posset
conspici. Superimposito autem iuvene, clunes eius cruribus ac pedibus
amplexa, concupito operi intendebat. Vir interim existimans uxorem ad
festivitatem iam profectam et simul tardius redituram, socium rogavit ad
prandium, dicens uxorem prandio esse fallendam. Cum domum pergerent, vir
prius ingreditur visaque apud scalas uxore supra iuvenem pedes
commovente, “Ohe! Petrucia” inquit “per culum asini!” (ut mos est illis
iurandi) “si hoc modo ambulaveris, nunquam istos calceos consumes”.


      

Perfacetum dictum cuiusdam adolescentis

Querebatur rusticana mulier anserulos suos non se bene habere,
fascinatos verbis cuiusdam vicinae, quae, cum illos collaudasset,
nequaquam postea addidisset: “Deus eos benedicat”, prout vulgo dici
solet. Haec cum adolescens audisset, “Nunc causam video” inquit “cur
mihi mentula aegrius habuit se his diebus admodum debilitata. Nam cum
eam quispiam laudasset, nequaquam addidit eiusmodi benedictionem, quo
factum est ut fascinatam putem, cum postmodum nunquam erexit caput.
Benedic ergo eam, te rogo” ait “quo priores recuperet vires”.


      

De viro stolido qui simulantem vocem credidit se ipsum esse

Pater cuiusdam amici nostri cognoscebat mulierem viro insulso ac
balbutienti nuptam. Semel cum noctu ad eam accederet, credens virum
abesse ostium palam pulsavit, simulans viri vocem, ac sibi aperiri
ostium petiit. Vir autem stolidus, domi existens, audita illius voce,
“Ioanna, aperi, Ioanna, introduc illum” inquit “nam videtur idem qui ego
esse”.


      

De rustico qui anserem venalem deferebat

Rusticum adolescentem, qui Florentiae anserem deferebat venalem,
conspicata mulier, quae sibi faceta videbatur, ridendi hominis gratia
rogavit quanti anserem faceret. At ille, “Quod facillime” inquit
“persolvas”. “Quid est?” inquit mulier. “Unico” ait ille “coitu”.
“Iocaris” respondit mulier “sed domum ingredere et de pretio
conveniemus”. Ingressus domum, cum perstaret in sententia, mulier pretio
annuit. Verum cum superiores partes egisset, petito ansere, rusticus se
negat daturum: non enim se mulierem subagitasse, sed se ab ea compressum
dixit. Igitur, reintegrata pugna, munere sessoris fungitur adolescens.
Iterum ex conventu mulier cum anserem postulasset, renuit adolescens,
pari ratione se cum illa esse asserens: non enim se pretium accepisse,
sed repulisse iniuriam illatam; nam se prius a muliere subactum. Cum
longior progrederetur contentio superveniens vir sciscitatur quaenam
haec sit controversia: “Cupiebam” inquit uxor “tibi coenam opiparem
parare, nisi hic maledictus impediret: convenerat enim mecum in viginti
solidis, nunc, postquam introiit domum, mutata est sententia, duos
amplius requirit”. “Eia” inquit vir “tam parva res impedit coenam
nostram? Accipe” inquit “quodlibet”. Ita pretium abstulit et concubitum
uxoris.


      

De avaro qui urinam degustavit

Curialis unus e nostris notae avaritiae saepe mensam familiae accedebat
dum comederet, degustans vinum an satis aquatum esset: simulabat autem
se id agere ut bono vino uterentur. Hoc cum animadvertissent nonnulli,
tandem communicato consilio recentem quandoque urinam pro vino in mensa
supposuere, qua hora venturum hominem suspicabantur. Accessit ille more
suo et cum urinam bibisset, nauseans ac semieructans, magno clamore
abscessit, minatus multa illis qui haec conati essent. Illi vero risu
coenam finierunt. Hoc eius rei machinator mihi postmodum retulit multo
cum risu.


      

De quodam pastore simulatim confitente

Pastor ovium, ex ea Regni Neapolitani ora quae olim latrociniis operam
dabat, semel confessorem adiit sua peccata dicturus. Cum ad sacerdotis
genua procubuisset, “Parce mihi” inquit ille lacrimans “Pater mi,
quoniam graviter deliqui”. Cum iuberet dicere quid esset, atque ille
saepius id verbum iterasset tanquam qui nefarium admisisset scelus,
tandem hortatu sacerdotis ait sibi, cum caseum faceret ieiunii tempore,
ex pressura lactis guttas quasdam quas non spuisset in os desiliisse.
Tum sacerdos, qui mores illius patriae nosset, subridens, cum dixisset
graviter illum deliquisse, qui quadragesimam non servasset, quaesivit
numquid aliis obnoxius esset peccatis. Abnuente pastore, rogavit num cum
aliis pastoribus quemquam peregrinum, ut mos esset illius regionis,
transeuntem spoliasset aut peremisset: “Saepius” inquit “utraque in re
cum reliquis sum versatus; sed istud” ait “apud nos ita est consuetum,
ut nulla conscientia fiat”. Cum utrumque grave facinus confessor
asseveraret, ille ut rem levem latrocinia et hominum caedem, quae apud
eos usu probarentur, existimans, solius lactis veniam petebat. Res
pessima consuetudo peccandi, quae etiam illa errata levia reddit, quae
sunt gravissima.


      

De lusore propter lusum in carcerem truso

Est in oppido Terrae Novae certa constituta poena his qui luserint ad
talos. Quidam notus meus, in ludo deprehensus, contracta poena, in
carcerem trusus fuit. Cum peteretur ab eo cur ibi reclusus esset, “Hic
noster praetor” inquit “quia quod meum erat lusi, me in carcerem posuit.
Quidnam hic ageret, si lusissem suum?”.


      

De patre filium ebrium redarguente

Pater, cum filii ebrietatem saepius nequicquam redarguisset, conspecto
semel in via ebrio, erectis verendis turpiter iacente, pueris quoque
permultis qui circumstabant ridentibus atque illudentibus, filium ad tam
verecundum spectaculum vocavit, existimans hoc exemplo ab ebrietate
deterreri eum posse. Ille autem, viso ebrio: “Rogo, pater” inquit “ubi
est id vinum, quo iste ebrius factus est, ut ego etiam eius vini
dulcedinem degustem?” non ebrii turpitudine absterritus, sed vini
cupiditate commotus.


      

De adolescente Perusino

Hispinam quoque Perusinum, adolescentem nobilem atque admodum
dissolutum, cum opprobrio caeteris ex ea familia esset, ad se vocavit
semel Simon Caeculus, cognatus eius, senex magnae auctoritatis atque
admodum prudens; et cum rationibus multis adolescentem ad meliorem vitam
hortatus esset, detestans vitia, virtutes vero collaudans, postquam
tandem peroravit: “Simon” inquit ille “composite atque ornate admodum,
sicuti virum eloquentem decet, fecisti verba: verum centies iam
pulchriores orationes in hanc sententiam audivi, et tamen nihil eorum
quae dicebantur unquam facere volui”. Nihil amplius superior exemplo
quam hic verbis profuit.


      

De duce Andegavensi qui pretiosam suppellectilem Redolpho ostendit

Erat sermo aliquando in coetu doctorum virorum reprehendentium inanem
eorum curam, qui multum studii operaeque in quaerendis emendisque
pretiosis lapidibus ponunt. Hic quidam: “Recte” inquit “Redolphus ex
Camerino ducis Andegavensis, cum ad Regnum Neapolitanum proficisceretur,
stultitiam monstravit. Cum enim Redolphus ad eum visendum in castra
venisset, ostendit ei dux pretiosam admodum suppellectilem, interque
caetera margaritas, saphiros, carbunculos et caeteros lapides, magno qui
in pretio habentur. His conspectis, quaesivit Redolphus quanto lapides
illi existimarentur et quid utilitatis afferrent. Magnum quid aestimari
dux respondit, sed nihil afferre lucri. Tum Redolphus: “Ostendam tibi”
inquit “duos lapides decem florenorum qui mihi annuatim ducentos
reddunt” ac deinde cum ducem haec admirantem ad molendinum quod ipse
construi fecerat duxisset, duos molares lapides ei ostendit, dicens
illos esse, qui suorum pretiosorum utilitatem virtutemque superarent”.


      

De eodem Redolpho

Hic ipse cuidam Cameriensi, qui visendi causa orbem peragrare cupiebat,
iussit usque Maceratam oppidum proficisci. Quod ille cum effecisset,
“Orbem” inquit “terrarum universum conspexisti” nihil esse aliud
asserens mundum hunc quam colles, convalles, montes, planitiem, culta
atque inculta loca, nemora et sylvas, quae omnia eo loci spatio
continerentur.


      

Facetissimum dictum cuiusdam Perusini

Erat Perusino cuidam dolium vini sapidi et boni admodum parvum. Ad eum
pro vino cum quidam puerum cum vase maiusculo destinasset, sumpto in
manibus vase atque ad nares admoto, “Ohe!” inquit “vas istud admodum
foetet. Nunquam in hoc vinum meum infundam: vade atque ad eum qui te
misit istud reporta”.


      

Contentio duarum meretricum de tela linea

Duae Romanae mulieres, quas novi, diversa aetate et forma, iverunt domum
Curialis cuiusdam e nostris, voluptatis ac praemii causa. Is cum
pulchriorem bis cognovisset, alteram semel tamen attigit, tum ne se
spretam putaret, tum ut iterum rediret cum socia. Abeuntibus telam
lineam dono dedit, non discernens quanta esset futura cuique portio. In
divisione, clancula contentio orta est inter feminas, altera duas
partes, secundum opus exactum, altera medietatem secundum personas
postulante. Diversae utrimque variaeque rationes afferebantur, cum una
maiorem se laborem perpessam esse, reliqua parem fuisse contenderet. Ex
verbis ad verbera devenerunt, ac unguium capillorumque certamen. Primo
vicini, inde etiam mariti concurrunt, dissidii causam ignorantes,
utraque sibi verborum contumeliam illatam asserente. Viris suae cuiusque
uxoris causam tuentibus, mulierum pugna ad viros descendit: vectibus ac
lapidibus acta res est, donec concurrentium interventus praelium
diremit. Viri, dissensionis causam ignorantes, inimicitiam servant
reclusi in caveis, more Romano. Pannus est apud quemdam ob rem
indiscussam nondum divisus, sed occulte a mulieribus de dividendo
agitur. Quaeritur a doctoribus quid iuris sit.


      

De gallo et vulpe

Esuriens quondam vulpes, ad decipiendas gallinas, quae, gallo duce,
arborem excellentiorem quo sibi aditus non erat, ascenderant, ad gallum
blande accessit, quem comiter cum salutasset: “Quid in excelso agis?”
inquit “Numquid non audisti nova haec recentia tam salutaria nobis?”.
“Nequaquam” gallus cum respondisset “atqui praenuncia”, “Huc accessi”
ait “ad communicandum tecum alacritatem. Animalium omnium concilium
celebratum est, in quo pacem perpetuam omnium animantium inter se
firmarunt, ita ut omni sublato timore, nulli ab altero insidiae aut
iniuriae fieri amplius queant, sed pace et concordia omnes fruantur.
Licet abire unicuique, vel soli, quo velit, secure. Descendite igitur,
et hunc festum agamus diem”. Agnita vulpis fallacia gallus, “Bonum”
inquit “affers nuncium et mihi gratum” et simul collum altius
protendens, prospecturoque longius et admiranti similis, in pedes se
erexit. “Tu quidnam aspicis?” vulpes cum dixisset, “Duos” inquit “magno
cursu, ore patulo adventantes canes”. Tum tremebunda vulpes: “Valete”
inquit “mihi fuga expedit, antequam illi adveniant” et simul coepit
abire. Hic gallus: “Quoram fugis, aut quid times?” ait “Siquidem pace
constituta, nihil est timendum”. “Dubito” inquit vulpes “en canes isti
audierunt decretum pacis”. Hoc pacto dolo illusus est dolus.


      

Facetum dictum

Vir dicendo liberior cum quid audacius loquens in palatio Pontificis
gestu iocoque dissolutiori uteretur “Quid ais?” inquit socius quidam
“Stultus quidem diceris”. Tum ille: “Hoc” inquit “permagni lucri loco
ponerem. Non enim alio pacto possum carus esse his qui nunc regnant, cum
stultorum hoc tempus existat, atque hi soli potiantur rerum”.


      

Disceptatio inter Florentinum et Venetum

Venetis foedus erat cum duce Mediolani ad decennium. Interim primo inter
Florentinos ducemque orto bello, cum Florentinorum res deteriori loco
viderentur, Veneti ducem haud quicquam hostile timentem adorti, rupto
foedere, Brixiam occuparunt veriti ne, si dux superior esset, omnis
belli moles in se verteretur. Florentino Venetoque postmodum de hac re
disceptantibus, cum Venetus diceret: “Nobis libertatem debetis: nam
nostra opera liberi estis”. “Hoc nequaquam verum est” inquit ad
retundendam illius petulantiam Florentinus: “non enim nos liberos esse
fecistis, sed nos vos reddidimus proditores”.


      

Comparatio Antonii Lusci

Ciriacus Anconitanus, homo verbosus et nimium loquax, deplorabat
aliquando, astantibus nobis, casum atque eversionem Imperii Romani,
inque ea re vehementius angi videbatur. Tum Antonius Luscus, vir
doctissimus, qui in coetu aderat, ridens hominis stultam curam: “Hic
persimilis est” inquit “viro Mediolanensi, qui, die festo, cum audisset
unum e grege cantorum (qui gesta heroum ad plebem decantant) recitantem
mortem Rolandi, qui septingentis iam ferme annis in proelio occubuit,
coepit acriter flere, atque inde, cum uxor domum reversum maestum ac
gementem vidisset rogassetque quidnam accidisset novi, “Heu! mea uxor”
inquit “defunctus sum!”. “Mi vir” uxot ait, “quid tibi adversi evenit?
Solare, atque ad coenam veni”. At ille cum in gemitu perseveraret neque
cibum vellet sumere, tandem instantius maeroris causam percontanti
mulieri “An nescis” respondit “quae nova hodie audivi?”. “Quaenam, vir?”
uxor inquit. “Mortuus est Rolandus, qui solus tuebatur Christianos”.
Solata est mulier insulsam maestitiam viri, et vix tandem ad coenam
potuit illum perducere.


      

De cantore qui praedixit “Mortem Hectoris” recitaturum

Subiunxit alter similis fabellam stultitiae: “Quidam” inquit “vicinus
meus, homo simplex, audiebat quempiam ex eiusmodi cantoribus, qui in
fine sermonis ad illiciendam audientium plebem, praedixit se postridie
Mortem Hectoris recitaturum. Hic noster, antequam cantor abiret, pretio
redemit ne tam cito Hectorem virum bello utilem interficeret. Ille
Mortem postero die distulit. Alter vero saepius pretium dedit
sequentibus diebus pro vitae dilatione. Et cum pecuniae defuissent,
tandem mortem eius multo fletu ac dolore narrari audivit”.


      

De muliere quae se viro semimortuam ostendit

Sarda oppidum est in montibus nostris situm. In eo cum vir simplex
uxorem cum altero coeuntem deprehendisset, illa statim se semimortuam
simulavit, prosternens se ad terram similis defunctae. Accedens vir
propius ac mortuam credens, coepit illacrimans brachia uxoris fricare.
Tum illa, subapertis oculis tanquam ad se paululum reversa, cum petisset
vir quidnam accidisset se nimio timore percussam dixit, et cum eam
consolari stultus coepisset ac si quid vellet petere iussisset: “Volo”
inquit illa “iures te nihil vidisse”. Statim cum id iurasset, mulieri
valetudo restituta est.


      

Faceta iocatio militis Florentini

Rossus de Riciis, eques Florentinus, magni vir animi ac severus, uxorem
habuit Teldam nomine, vetulam et minime formosam. Hic coepit in
ancillam, quam domi habebat, oculos coniicere, et cum illam saepius
molestasset, illa ad patronam rem detulit. Suasit ut assentiretur ac
certo in loco subobscuro horam Rosso assignaret, in quem pro ancilla se
Telda clam contulit. Accedens ad locum Rossus ac mulierem pro ancilla
diutius tractans, tandem, demissa mentula, nihil agere potuit. Tum
exclamans uxor, “Eya” inquit “ eques merdose, si hic ancilla extitisset,
recte cum ea rem habere potuisses”. Tum miles: “Oh! Telda mi, per Deum!”
inquit “hic meus socius prudentior admodum est quam ego. Nam postquam te
pro ancilla ignarus attigi, statim ille malam carnem te esse cognovit,
ac propterea retrocedens me restituit”.


      

De milite qui uxorem habebat litigiosam

Habebat Florentinus eques admodum nobilis uxorem litigiosam ac
perversam, quae quotidie ad religiosum confessorem, vel, ut aiunt,
devotum suum querelas viri et vitia deferebat. Hic equitem reprehendebat
obiurgabatque. Aliquando verbis admonitus uxoris et ut pacem inter eos
poneret, rogavit virum ad confessionem peccatorum, qua facta non
dubitabat conventuram inter eos concordiam. Paruit eques, et cum
religiosus eum sua peccata explicare iussisset: “Nequaquam est opus”
inquit “quicquid enim unquam commisi, et multo plura etiam, ab uxore
saepius tibi recitata extiterunt”.


      

De temerario qui asinos curabat

Fuit nuper Florentiae homo confidens ac temerarius, nulli arti deditus.
Is cum legisset apud medicum quemdam nomen et virtutem certarum
pillularum quae ad varios morbos conferre dicebantur, existimavit homo
ridiculus se iis solis pillulis de facili medicum evasurum. Confecto
earum magno numero, urbem egressus coepit vagari per oppida et villas,
medicinae artem professus. Ad omnem autem aegritudinem has pillulas
accommodabat, earumque cura aliqui casu valetudinem recuperarunt. Cum
huius fama percrevisset stulti apud stultos, unus qui asinum suum
amiserat rogavit hominem numquid remedium ad recipiendum asinum haberet.
Assensit ille et ei sex pillulas deglutiendas dedit. Quibus sumptis
abiens, postero die cum asinum quaereret, ac cogentibus pillulis de via
discessisset laxandi ventris gratia, in arundinetum forte divertit; ibi
reperto asino pascente, medici scientiam et pillulas ad caelum laudibus
extulit. Ad hunc postmodum, veluti alterum Aesculapium, magnus fiebat
rusticorum concursus, qui audierant medici medelas etiam ad recipiendos
asinos accommodatas.


      

Comparatio Petri de Eghis

In seditione quadam civitatis Florentiae qua cives pro statu rerum inter
se certabant, cum quidam alterius factionis ab adversariis magno tumultu
occideretur, unus ex his qui longe aberant gladios exertos conspiciens
atque homines concursantes, percontatus est a circumstantibus quidnam
ibi ageretur. Tum unus, nomine Petrus de Eghis: “Illic” inquit
“magistratus civitatis atque officia dividuntur”. “Nolo” inquit ille
“res quae tam caro constant” atque e vestigio recessit.


      

De medico

Cum coenarent mecum contribuli nonnulli, homines ad facetias prompti,
multa ridenda inter coenandum dicebantur, inter quae unus subridens,
“Cechinus” inquit “medicus Aretinus, accersitus ad curandum quamdam
formosam adolescentulam, quae psallendo contorserat genu, in componendo
cum et tibiam feminae et coxam peralbam ac mollem aliquandiu tractasset,
erecta est mentula maiorem in modum, ita ut subligaculo contineri
nequiret. Tum suspirans cum assurrexisset, atque illa quid pro ea cura
sibi dari vellet quaesisset, nihil sibi deberi respondit. Quaesita
causa: “Pares enim in opere” inquit “sumus: ego enim tibi membrum
contortum direxi, tu item mihi aliud erexisti”“.


      

Iocatio cuiusdam Veneti qui equum suum non cognoverat

Loquentibus nonnullis doctis viris de insulsitate stultitiaque multorum,
narravit Antonius Luscus, vir facetissimus, cum olim ab Roma Vincentiam
proficisceretur addidisse se in suam societatem Venetum quemdam, qui
perraro, ut videbatur, equitasset. Qui cum Senis divertisset ad
hospitium in quo et alii permulti cum equis erant, maneque ad iter se
quisque pararet, solus Venetus sedebat ad fores otiosus atque ocreatus.
Admiratus Luscus hominis negligentiam ac tarditatem, qui, cum caeteri
ferme in equis essent, ipse solus quiesceret admonito ut, si secum
proficisci vellet, equum ascenderet causam morae percontabatur. Tum
ille: “Atqui” inquit “tecum ire cupio: sed equum meum minime inter alios
recognosco. Igitur expecto quoad reliqui equitarint, ut qui equus solus
in stabulo remanserit sciam esse meum”. Cognito hominis stupore,
Antonius paulum commoratus est, quoad stultus ac stipes ille unicum
relictum equum caperet pro suo.


      

Dictum Caroli Bononiensis

Mos est loquendi, cum quempiam prae nobis contemnere volumus, ut
dicamus: “Ego te centies in die oppigneratum relinquerem apud cauponulam
tabernam”. Razello Bononiensi, viro prompto ad respondendum, quidam
inter iurgandum hoc idem in coetu hominum obiecit, extollens prudentiam
suam, Razellum vero despiciens. Tum Razellus “Hoc tibi” inquit
“facillime concedo: cito enim res magni pretii et bonae dari pignori
possunt. At vero tu ita nequam, vilis et abiectae conditionis es, ut, si
quis te per omnes fori tabernas et cauponas circumferret, nemo te nec
pro aereo quidem nummo vellet accipere”. Hoc dicto, et circumstantibus
risum movit, et dicacitatem hominis dicacitate compressit.


      

De foeneratore sene relinquente foenus timore perdendi parta

Hortabatur foeneratorem iam senem amicus ut desisteret a foenore, et
animae suae saluti consulens, et corporis quieti, pluribusque suadebat
verbis ut se ab ea molestia simul et infamia vitae vindicaret. Tum ille,
“Ut suades” inquit “hanc artem desinam. Nam nomina mea ita iam male
respondent, ut recesse sit vel invito hoc exercitium relinqui”, non
conscientia peccati, sed timore amittendi parta se foenus relicturum
professus.


      

De meretrice sene mendicante

Dum hoc in corona recitaretur, “Similis hic fuit” contribulus meus ait
“pervetulae” (et nomen retulit) “meretrici quae iam aetate confecta,
stipem in eleemosynam petens, “Benefacite” aiebat “ei quae peccatum
reliquit et artem meretriciam”. Increpata ad homine noto quod
mendicaret, “Quid vis agam?” inquit “Nemo me amplius requirit”.
“Necessitate ergo, non voluntate” ait ille, “peccatum relinquis, cum
peccandi nulla adsit facultas”“.


      

De doctore et imperito

Cum secretarii essent aliquando cum Pontifice Martino, et sermo de
facetiis incidisset, retulit ille fuisse doctorem Bononiensem, qui, cum
a legato quid instantius peteret, fatuus ac demens appellatus est. Hoc
audito, “Quando” inquit “me dementem esse cognovisti?”. Ad haec legatus
cum id temporis dixisset, “Non recte” inquit alter “arbitraris: tunc
enim fatuus fui, cum te ignarum legum doctorem iuris civilis feci”. Erat
enim doctor legatus, et parum doctus: hoc dicto ignorantiam legati ostendit.


      

Dictum episcopi Electensis

Alter, episcopus scilicet Electensis, Romani cuiuspiam dictum retulit.
“Cum cardinali Neapolitano, homini stolido atque indocto, redeunti a
Pontifice Romanus civis obviasset, cardinalis vero, quia mos suus erat,
continuo rideret, petivit a socio quamnam ob causam cardinalem putaret
ridere. Qui cum id se nescire respondisset, “Atqui” inquit “stultitiam
Pontificis ridet, qui se adeo immerito cardinalem fecit”“.


      

Facetum dictum cuiusdam abbatis

Subdidit et alius duo facete ab oratoribus (hi duo abbates ordini S.
Benedicti erant) Concilii Constantiensis dicta. Qui cum ad Petrum de
Luna, antea apud Hispanos et Gallos Pontificem, nomine Concilii
venissent, atque is, illis conspectis, duos corvos se adire dixisset,
minime mirum videri debere alter respondit si corvi ad eiectum cadaver
accederent: exprobrans ei quod a Concilio damnatus pro cadavere haberetur.


      

Dictum facetum

Idem in altercatione, quam super iure pontificatus cum ipso habebant,
cum Petrus dixisset: “Hic est Arca Noe” designans apud se ius esse
Apostolicae Sedis, “In Arca Noe” inquit “beluae fuerunt permultae”.


      

Mirabilia per librarium dicta

Librarius meus, Ioannes nomine, qui nuper ex ea quam vocant Britanniam
redierat, retulit mihi in coena a. d. VIII Idus Octobris, penultimo
Martini anno, quaedam miracula, quae se vidisse asserebat homo doctus et
minime mendax. Primum est sanguinem inter Ligerim, Biturigas, et
Pictones pluisse, exque ea pluvia sanguine perfusos lapides videri. Hoc
quoniam accidisse saepius historiae prodiderunt, minus mirandum videtur.
Quod sequitur nequaquam credidissem, nisi asseverantis iusiurandum
accessisset. In festo Petri et Pauli Apostolorum, quod est in mense
Iunii, ait quosdam messores in patria sua, cum pridie nescio quid foeni
in agro reliquissent, contemplo die, ne foenum amitteretur, rediisse ad
metendum, id quod unica hora effici potuisset. Sed Dei iudicio messores
diutius vagatos esse per agrum metentes, neque aliud quicquam die
noctuque agentes, absque cibo et somno; neque vero pluribus diebus aut
illos agrum exire, aut alios ad illos ut sciscitarentur quidnam id sibi
vellet accedere potuisse, cum multi circumstarent fatuos illos
existimantes. Vidisse se illos metentes librarius asseruit; quid vero
illis postea acciderit, nescire se dixit.


      

Mirabile iudicium ex contemptu Sanctorum

Sic alter ex scriptoribus meis, Roletus nomine, patria Rothomagensis, se
haud dissimile miraculum vidisse ex contemptu Sanctorum Dei affirmavit.
Esse ait iuxta castellum civitatis parochiam quamdam dicatam Beato
Gothardo; cuius solemnis cum adesset dies parochiani omnes ingens de
more festum cum processione et pompa agebant. Adolescentula vero
alterius parochiae, cum illos derideret nomenque Sancti sperneret et
eorum caerimonias, se in eius contemptum filaturam dixit, ac deinceps
colum sumpsit et fusum. Haec autem subito cum manibus et digitis magno
cum dolore haesissent ita ut avelli nequirent, adolescentula vero muta
esset facta, nutu (nam voce non poterat) dolorem et causam significabat,
et tandem accurrente hominum multitudine ductam ad altare Sancti quem
contempserat, atque ibi voto suscepto et restitutam vocem, et colum
fusumque e manibus cecidisse. Haec in sua parochia accidisse dixit, ita
indubie ut mihi incredulo aliquam fidem facere videretur.


      

Facetissimum de sene quodam qui portavit asinum super se

Dicebatur inter secretarios Pontificis eos, qui ad vulgi opinionem
viverent, miserrima premi servitute, cum nequaquam possibile esset, cum
diversa sentirent, placere omnibus, diversis diversa probantibus. Tum
quidam ad eam sententiam fabulam retulit, quam nuper in Alemannia
scriptam pictamque vidisset. Senem ait fuisse, qui cum adolescentulo
filio, praecedente absque onere asello quem venditurus erat, ad mercatum
proficiscebatur. Praetereuntibus viam quidam in agris operas facientes
senem culparunt, quod asellum nihil ferentem neque pater, neque filius
ascendisset, sed vacuum onere sineret, cum alter senectute, alter aetate
tenera vehiculo egeret. Tum senex adolescentem asino imposuit, ipse
pedibus iter faciens. Hoc alli conspicientes increparunt stultitiam
senis quod, adolescente qui validior esset super asinum posito, ipse
aetate confectus pedes asellum sequeretur. Immutato consilio atque
adolescente deposito, ipse asinum ascendit. Paulum vero progressus,
audivit alios se culpantes, quod parvulum filium, nulla ratione aetatis
habita, tanquam servum post se traheret, ipse asello, qui pater erat,
insidens. His verbis permotus, filium asello secum superimposuit. Hoc
pacto iter sequens, interrogatus inde ab aliis an suus esset asellus,
cum annuisset, castigatus est verbis, quod eius tanquam alieni nullam
curam haberet, minime apti ad tantum onus, cum satis unus ad ferendum
esse debuisset. Hic homo perturbatus tot variis sententiis, cum neque
vacuo asello, neque ambobus, neque altero superimpositis absque calumnia
progredi posset, tandem asellum pedibus iunctis ligavit, atque baculo
suspensum, suo filiique collo superimpositum, ad mercatum deferre
coepit. Omnibus propter novitatem spectaculi ad risum effusis, ac
stultitiam amborum, maxime vero patris, increpantibus, indignatus ille,
supra ripam fluminis consistens, ligatum asinum in flumen deiecit atque
ita amisso asino domum rediit. Ita bonus vir, dum omnibus parere cupit,
nemini satisfaciens, asellum perdidit.


      

Hominis maxima imperitia

Recitabantur aliquando litterae coram prioribus Florentinis, narrantes
quaedam de homine non satis Reipublicae accepto. Cum vero nomes illius
saepius referri in litteris necesse fuisset, accidit ut nomini illi
adderetur “praefatum”, ut dicam Paulum. Tum unus ex astantibus,
litterarum rudis, existimans verbum illud honorificum esse et magnam
aliquam laudem in “praefati” nomine contineri, ac si “sapientissimum”
aut “prudentissimum” scripsisset, statim vociferari coepit rem indignam
esse, ut homo improbus, hostis patriae, praefatus appellaretur.


      

Alia hominis imperitia

Similis huic contribulus meus Mattheozius nomine, homo rusticus, risum
multis commovit. Nam die festo, in convivio sacerdotum, cui praeparando
ipse nonnullique alii praefuerant, cum post cibum gratiae sacerdotibus
(plures enim ex longinquo convenerant) agendae essent, hic cui negotium
demandatum erat, admodum senex, verba faciens: “Patres mei, si quid
defuit vobis” inquit “ignoscite; non fecimus quod debuimus, sed pro modo
facultatis nostrae tractavimus vos secundum Vestram Ignorantiam”.
Putavit homo rudis, qui aliquod verbum resonans quaerebat, se id pro
summa laude dixisse, ac si Prudentiam aut Sapientiam dixisset.


      

De quodam sene barbato

Vir doctissimus atque humanissimus omnium Antonius Luscus retulit nobis
inter loquendum, post convivium, rem ridendam. Est communis loquendi
modus, cum quis ventris crepitum edidit, ut circumstantes “Ad barbam
eius, qui nihil cuiquam debet” dicant. Senex quidam Vincentiae, barba
admodum prolixa, vocatus a creditore in iudicium coram Praeside
civitatis (is Ugulottus Biancardus fuit, vir doctus atque severus), cum
multis verbis iactabundus clamitaret se nullius ulla in re debitorem
esse, repetens saepius nihil cuiquam se debere: “Facesse hinc ocius”
Ugulottus ait “atque hanc tuam foetidam barbam, quae nos malo odore
conturbat, amove”. Cum ille stupidus quamobrem foeteret adeo graviter
postulasset: “Referta est” inquit Ugulottus “omnibus bombis, quae unquam
ab hominibus editae sunt, cum ad barbam eius, qui nullum habet debitum,
reiiciantur”. Hoc dicto perfacete elusit hominis iactantiam, ridentibus
qui aderant omnibus.


      

Comparatio quaedam Caroli Bononiensis de quodam notario

Cum coenaremus in palatio Pontificis, nonnulli inter quos et secretarii
erant, orto sermone de eorum ignorantia quorum doctrina omnis ac
scientia pendet ex scriptis formulis, neque earum causas afferunt, sed
tantum dicunt sic scriptum superiores stilo reliquisse, Carolus
Bononiensis, vir admodum festivus, “Hi simillimi sunt” inquit “notarii
cuiusdam” (et nomen retulit) “concivis mei; ad quem cum duo accessissent
contractus venditionis inter eos conficiendi gratia, atque ille, sumpto
calamo, scribere incipiens quaesisset eorum nomina, et alter Ioannes,
Philippus alter sibi nomen esse dixissent, respondit e vestigio notarius
id instrumentum (ita enim appellant) confici inter se non posse.
Quaerentibus illis causam: “Nisi” inquit “venditor Conradus, emptor vero
Titius vocetur” (haec enim sola nomina in formulis suis didicerat)
“rogari aut iure consistere hic contractus nequit”. Cum vero se nomina
mutare non posse dicerent, ille in sententia perstaret, quoniam ita
formulae suae continerent, homines missos fecit, cum non auderent nomina
immutare. Abierunt illi ad alium relicto homine insulso, qui se crimen
falsi subire existimavit, si scripta in formulis suis nomina commutasset”.


      

De doctore Florentino ad reginam destinato qui concubitum postulavit

Incidit etiam sermo inter iocandum de stultitia nonnullorum qui oratores
mittuntur ad principes. Cumque aliqui nominati essent, ridens Antonius
Luscus: “Numquidnam” ait “audistis temeritatem Florentini” (me intuens)
“quem Populus Florentinus ad Ioannam reginam quondam Neapolitanam
destinavit? Franciscus is nomine fuit, doctor legum, licet admodum
indoctus. Qui cum reginae mandata quaedam exposuisset, postridieque ad
eam reverti iussus, audisset interim reginam haud aspernari viros,
praesertim forma conspicuos, ad reginam rediit, multisque ultro citroque
dictis, tandem se cum ea secretiora quaedam loqui velle dixit. Tum
regina cum hominem in remotius conclave advocasset, existimans aliquid
esse occultius quod communicandum cum pluribus non esset, stultus ille,
qui sibi de propria forma plurimum persuaserat, reginam concubitus
postulavit. Tum illa, nihilo immutata, vultum hominis inspiciens
comiter, “Numquid” ait “hoc tibi Florentini in mandatis quoque dedere?”.
Tacentem atque erubescentem oratorem, ut huius rei mandatum afferret
dicens, abire ab se absque indignatione iussit”.


      

De homine qui diabolum in imagine mulieris cognovit

Vir doctissimus Cincius Romanus mihi saepius retulit rem haud
contemnendam, quam vicinus suus, minime insulsus homo, sibi accidisse
narrabat. Ea est huiusmodi. Surrexerat is aliquando ad lunae splendorem,
existimans circa diluculum esse cum nox esset intempesta, ut
proficisceretur ad vineam suam, prout est mos Romanis vineas diligenter
colere. Egressus porta Ostiensi (exitum enim a custodibus ut ea
aperiretur rogarat), mulierem conspexit se praecedentem. Existimans vero
aliquam esse quae devotionis gratia S. Paulum visitaret, cum exarsisset
in libidine, gradum properavit ut eam consequeretur, et, quoniam sola
esset, id facilius se assequi putabat. Cum ad eam appropinquasset, ad
semitam e recta via divertit. Hic homo celerius ambulavit, veritus ne
mulieris occasionem oblatam amitteret. Progressus paululum in
diverticulum mulierem comprehendit tacentem, ad terram stravit
cognovitque. Quo facto, illa subito evanuit, relicto foetore sulphureo.
Homo in terra herbida se esse sentiens, paulum absterritus surrexit
domumque rediit. Daemonis eam illusionem fuisse omnes arbitrabantur.


      

Alia fabula per Angelottum dicta

Aderat Angelottus, episcopus Anagninus, cum haec Cincius recitasset, et
alteram huic similem fabellam dixit: “Affinis” inquit “meus” (nomine eum
appellans) “cum noctu urbe deserta perambularet, obviam mulierem quam
existimabat, et quidem speciosam forma, ut videbatur, cognovit. Tum
illa, ad eum terrendum in hominis turpissimi formam versa: “Ecquid
egisti?” inquit “Equidem te, insulse, decepi”. Tum ille: “Ut lubet”
intrepidus inquit “et ego tibi culum maculavi”“.


      

De advocato qui ficus et persica ab uno litigante acceperat

Humanissimus ac facetissimus vir Antonius Luscus, culpantibus nobis
ingratitudinem eorum, qui fatigandos homines sunt prompti, ad
promerendum remissi: “Vincentius” inquit “meus, qui advocatus erat
homini praediviti, sed avaro, cum multotiens illi in causis affuisset
neque quicquam tulisset praemii, tandem difficiliori in causa qua sibi
adesse ad eum defendendum rogarat, die ad tuendam causam praescripto (eo
autem die cliens ficus et persica advocato miserat) ad tribunal
accessit. Adversariis multa contra illum dicentibus, semper clauso ore
tacuit, neque verbum ullum, quamvis lacessentibus illis, unquam
protulit. Admirantibus singulis, cum cliens quidnam illud silentium sibi
vellet percontaretur: “Persica” inquit “et ficus quas misisti ita os
meum congelarunt, ut nequeam verbum proferre”“.


      

De medico in visitatione infirmorum versuto

Medicus indoctus, sed versutus, cum infirmos adhibito discipulo
visitaret, tangens (ut moris est) pulsum, si quem graviorem solito
sensisset, culpam in aegrotum conferebat, asserens eum ficus, aut pomum,
aut quid aliud a se prohibitum comedisse. Quod cum saepissime faterentur
aegri, vir divinus videbatur, qui ita errores morbo laborantium
animadverteret. Hoc admiratus persaepe discipulus rogavit medicum quonam
modo, pulsu vel tactu, an alia quadam altiori disciplina perciperet. Tum
ille pro eius in se observantia hoc arcanum reseraturum pollicitus: “Cum
pervenio in cubiculum aegroti” ait “circumspicio in primis diligenter si
quid reliquiarum aut fructus cuiuspiam, aut alterius rei in pavimento
supersit; veluti si castaneae, aut ficus corticem, vel nucis testam, aut
nomorum frusta, aut aliud quippiam viderim, coniector infirmum tale quid
ex his comedisse, et sic aegrotum incontinentia in morbis gravioribus
incuso, ut videar procul a culpa, si res deterius se habuerint”. Haud
multo post, discipulus et ipse quoque cura medendi suscepta saepius
eodem malo aegros culpabat, asserens edendi formulam ab se datam
excessisse, et aliquid edisse, prout ex reliquiis coniectura assequi
poterat. Semel ad rusticanum inopem hominem accessit, cui cum
valetudinem pristinam se e vestigio restituturum promisisset si normam
suam servaret, data nescio qua potione, abscessit, postridie reversurus.
Cum rediisset, graviori morbo aeger afflictabatur. Hic homo stultus ac
rudis causam nesciens, cum huc atque illuc deflexisset oculos nullasque
eiusmodi reliquias vidisset, aestuans animo, tandem sub lectulo aselli
clitellam conspexit. Tum clamare coepit e vestigio tandem se percipere
cur deterius se haberet aeger: magnum excessum esse ab eo factum, quo
mirabatur illum minime mortuum esse; asinum quippe aegrum comedisse
asserebat, existimans sellam decocti asini, velut os carnis reliquias
videri. In stultitia sua deprehensus homo ridiculus multos ad risum
excitavit.


      

De duobus in re pecuniaria litigantibus

Oppidum est Bononiense nomine Medicina. Eo missus est potestas (ut
aiunt) homo rudis atque imprudens; ad quem cum duo litigantes de re
pecuniaria accessissent, ac prior qui creditorem se dicebat sibi
pecuniam certis ex causis deberi dixisset, versus in debitorem potestas,
“Male habes” ait “cum non huic debitum reddis”. Cum negaret alter
quicquam debere, cum iam illi satisfactum esset, creditorem statim
increpavit, qui peteret quod non deberetur. Illo rursus causam suam
tuente ac debiti rationem afferente, debitorem acrius iterum increpavit
qui rem tam manifestam negaret. At is aliis rationibus in medium
deductis cur solutus esset debito, potestas quoque creditorem
obiurgavit, qui peteret rem solutam. Ita, cum saepius se ad utriusque
verba vertisset vir ridiculus: “Utraque pars” inquit “est victrix et
vieta; quo licet abeatis”. Ita conventum re indiscussa permisit. Hoc
recitatum est inter socios, cum quidam nobis notus saepius in eadem re
sententiam mutaret.


      

De medico indocto qui urinae gratia indicavit mulierem coitu indigere

Aegrotabat apud nos mulier, quam novi, Ioanna nomine. Accedens scitus et
indoctus medicus, ut morbum curaret, urinam (cuius servandae cura
adolescenti filiae innuptae demandata erat, ut moris est) postulavit.
Haec autem oblita suam pro aegrae urina medico ostendit. Statim mulierem
indigere coitu medicus affirmavit. Cum id viro nuntiatum extitisset,
curato in coena opipare stomacho, cum uxore concubuit. Illa, cum hoc
sibi ex debilitate molestissimum esset (ignara enim consilii medici
erat) clamaretque saepius ob rei novitatem, “Quid agis, mi vir? Me
quidem occidis”. “Tace” vir inquit “haec optima est, ex medici
sententia, ad te curandum medela; nam isto quidem pacto liberaberis et
restituetur valetudo”. Neque eum fefellit opinio, nam cum quater eam
subagitasset, postero die omnis febris abscessit. Ita medici deceptio
causam praebuit sanitatis.


      

De viro qui uxorem aegrotam cognovit et postea convaluit

Rem similem in oppido Valentiae quidam accidisse contribulo suo inter
iocandum recitavit. Ait adolescentulam nuptam notario admodum iuveni,
quae non multo postquam ad virum ierat gravi morbo aegrotare coepit,
adeo ut omnes morituram existimarent: nam et medici sanitatem
desperaverant, et mulier adolescentula amissa loquela, clausis oculis,
intercluso spiritu, mortua videbatur. Dolebat vir tam cito eripi uxorem
sibi, quam raro cognoverat et eam, ut aequum erat, summe amabat.
Decrevit ergo cum uxore, antequam ea expiraret, coire. Semotis omnibus
(cum nescio quid se acturum secreto dixisset), uxorem cognovit. Illa e
vestigio, tanquam vir novam vitam in corpus eius indidisset, coepit
spiritum ducere atque oculis subapertis post paululum loqui, et submissa
voce virum appellare. Qui cum laetus rogasset numquid vellet, potum
petivit, quo atque deinceps cibo dato convaluit. Cuius causam
praestiterat matrimonii usus. Exemplo igitur arguitur morbis mulierum
eam rem plurimum conferre.


      

De homine non litterato qui dignitatem quandam archipresbyteratus ab
archiepiscopo

Mediolanensi postulavit Querebatur aliquando de conditione temporum, ne
dicam hominum qui in Ecclesia principatum tenent; nam, posthabitis
doctis ac prudentibus viris, indocti et nullius pretii homines
extolluntur. Tum Antonius Luscus “Non est” inquit “magis pontificum quam
caeterorum principum culpa, apud quos fatuos et ridiculos homines in
deliciis haberi, doctrina vero excellentes reiici videmus. Erat olim”
ait “apud priscum illum Canem principem Veronensem periocundus homo,
nomine Nobilis, rudis atque indoctus, sed facetiarum gratia
acceptissimus Cani, et ob eam rem ab eo (erat enim clericus) pluribus
ecclesiis donatus. Hic, cum oratores, viri excellentes, ad
archiepiscopum Mediolanensem antiquiorem illum qui civitati imperabat a
principe mitterentur, se in eorum societatem contulit. Expositis
mandatis, oratores cum reverti vellent, Nobilisque, ut erat homo
confabulator, risum archiepiscopo movisset, potestatem fecit si quid ab
se vellet peteret. Archipresbyteratum quemdam magnae dignitatis sibi
dari Nobilis postulavit. Tum ridens archiepiscopus hominis stultitiam:
“Vide quid petis” inquit “Maior est haec res quam vires tuae ferre
possint: homo enim es inscius litterarum, et apprime indoctus”. Atqui,
statim et confidenter respondit Nobilis: “More quidem patrio id facio,
nam Veronae nulla litteratis viris, sed indoctis et insciis beneficia
conferuntur”“. Risimus facete hominis dictum, qui, quod Veronae stulte
fiebat, et alibi fieri debere arbitrabatur.


      

De meretrice conquerente de tonsoris maleficio

Magistratus est Florentiae, quem Officiales honestatis vocant: horum
praecipua cura est in iure meretricibus dicendo curandoque ut in omni
civitate absque molestia esse possint. Accessit ad eos semel meretrix,
questa iniuriam damnumque a tonsore illatum, qui in balneum accersitus
ab ea ut partes inferiores raderet, rasorio ita cunni partem incidit, ut
pluribus diebus homines admittere nequivisset, ex quo damni infecti
illum accusabat, amissi lucri restitutionem petens. Quaeritur quae sit
futura sententia.


      

De religioso cui vidua confitebatur

Audiebat religiosus ex his qui vivere in Observantia dicuntur viduam
formosam Florentiae peccata sua confitentem. Cum mulier inter loquendum
viro haereret, et faciem suam, ut secretius loqueretur, propius
admoveret, anhelitus autem iuvenilis virum concalefecisset, coepit
tandem qui iacebat caput erigere, adeo ut paulo hominem torqueret. Cum
ille molestia carnis oscitans et se contorquens cuperet mulierem abire,
illa vero sibi poenitentiam iniungi peteret: “Poenitentiam” inquit ille
“indidisti tu mihi”.


      

De viro qui suae uxori mortuum se ostendit

In Montevarchio oppido nobis propinquo hortulanus mihi notus cum semel,
uxore iuvene, quae pannos lotum ierat, absente, ex horto domum
revertisset, cupiens quid mulier, se mortuo, dictura et quemadmodum se
habitura esset audire, se in aula ad terram mortuo similis resupinus
prostravit. Uxor, cum domum onerata linteis venisset, invento mortuo,
prout credebat, marito, dubitans haerebat animo statimne viri mortem
lamentaretur, an prius (ieiuna enim meridiem usque permanserat)
comederet. Fame urgente, cibum capere decrevit, et frusto succidiae
super prunas imposito perpropere comedit, nihil prae festinatione
potans. Cum sitiret nimium propter carnes salitas, sumpto urceolo,
scalas coepit descendere ut vinum ex cellario hauriret. Superveniens ex
improviso vicina ignis petendi gratia, cum subito scalas ascendisset,
statim mulier abiecto urceolo sitibunda, veluti tunc repente vir
exhalasset animam, exclamare coepit et mortem eius multis verbis
plangere. Supervenere ad ululatum ploratumque vicinia omnis, viri ac
mulieres, ob mortem tam repentinam. Iacebat enim vir, atque ita spiritum
continebat clausis oculis, ut omnino expirasse videretur. Tandem cum
visum ei esset satis ludorum dedisse, vociferante muliere ac dicente
saepius: “Mi vir, quomodo nunc faciam?”, ille, apertis oculis: “Male”
inquit “uxor mea, nisi e vestigio potum vadas”. Ex lacrimis ad risum
omnes conversi sunt, audita praesertim fabula et causa sitis.


      

De Bononiensi adolescentula simplici

Adolescentula Bononiensis noviter nupta querebatur apud honestissimam
matronam mihi vicinam se acriter nimium ac persaepe a viro vapulare.
Quaerente quamobrem matrona, respondit virum aegre ferre eam, dum
matrimonio uteretur, immobilem in modum trunci permanere. “Cur non”
inquit illa “viro obsequeris in lecto et voluntati pares?” Tum illa:
“Nescio, domina, quomodo id fiat” ait. “Numquam enim aliquis me docuit
quomodo id agendum esset: nam si id scirem, non paterer me verberibus a
viro caedi”. Simplicitas mira puellae, quae, etiam quae natura
percipiuntur a feminis, ignoraret. Hoc uxori postea per iocum recitavi.


      

Responsio confessoris ad Bernabovem principem de muliere facta

Bernabos, princeps Mediolani, fuit admodum mulierosus. Is cum aliquando
solus in horto, semotis arbitris, cum muliere quam amabat lascivus
iocaretur, supervenit de improviso religiosus quidam, confessor eius,
cui propter sapientiam et autoritatem semper ad principem patebant
fores. Erubuit simul et indignatus est princeps de insperato confessoris
adventu, pauloque commotior, ut eum in responso caperet: “Quid” inquit
“ageres, si tu quoque cum eiusmodi muliere in lecto esses?”. At ille:
“Quid me deceret” ait “scio, quid vero facturus essem, nescio”. Hoc
responso iram principia flexit, cum se quoque hominem esse et labi posse
fateretur.


      

De servo oblivioso ex pondere defatigato

Robertus ex Albiciorum familia, vir doctus et perhumanus, habebat
famulum quemdam insulsum, obliviosum, et ingenio tardo, quem ille magis
humanitatis quam utilitatis causa domi nutriebat. Hunc aliquando cum
certis mandatis misit ad amicum suum, Degum nomine, qui habitabat prope
Trinitatis pontem; ad quem cum accessisset, rogatus quidnam a patrono
afferret novi, ille oblitus patroni verborum, veluti stupidus ac
cogitabundus, quid diceret haesitabat. Conspecta hominis, quem probe
noverat, taciturnitate, statim: “Scio” inquit “quid velis” et ostenso
pergrandi lapideo mortario: “Cape hoc” ait “et ad patronum tuum, nam id
postulat, quamprimum feras”. Hunc Robertus mortarium humeris ferentem a
longe cum aspexisset, cogitans quod erat id ad puniendam famuli
oblivionem factum, cum appropinquasset: “Malum tibi, insulse” ait “qui
non recte verba mea percepisti. Redi” inquit “e vestigio, nam tam grande
nolo, et minusculum porta”. Ille sudans ac pondere fessus, cum se
errasse fateretur, ad amicum reversus, aliud quoddam tertio reportavit.
Hoc pacto insulsitas hominis est mulctata.


      

De homine qui mille florenos vult expendere ut cognoscatur et responsio
in eum facta

Quidam e nostris Florentinis adolescens, haud magni consilii, amico
narravit peragrandi orbis cupiditate se mille florenos velle expendere,
ut quanti esset nosceretur. Tum alter, cui probe notus erat: “Satius
est” inquit “duo milia expendas, ut des operam ne cognoscaris”.


      

Iocatio Dantis clarissimi

Dantes, Poeta noster, cum exul Senis esset, et aliquando in ecclesia
Minorum cubito super altare posito cogitabundus aliquid secretius
scrutaretur animo, accessit ad eum quidam, nescio quid molestius petens.
Tum Dantes: “Dic mihi” inquit “quae est maxime omnium beluarum?”. At
ille: “Elephas” respondit. Cui Dantes: “O elephas! sine me” inquit
“maiora verbis tuis cogitantem, noli esse molestus”.


      

Iocunda responsio unius mulieris facta ad quendam quaerentem an uxor sua
per XII menses

posset parere Florentinus civis peregre profectus cum post annum, qua
die domum rediit, uxorem parturientem deprehendisset, aegre hoc ferebat,
suspicans uxoris peccatum. Consilii tamen causa, cum penderet animo,
quaesivit a vicina matrona nobili et peracuta an filius sibi duodecim
mensium nasci posset. At illa, stultitia hominis conspecta, virum
consolata: “Certe” inquit “nam, si tua uxor, qua die concepit, asinum
forte vidisset, more asinae annum integrum partum gestabit”. Acquiescens
vir matronae verbis, et Deo gratias agens quod se suspicione haud parva,
uxorem magno scandalo liberasset, natum puerum suum dixit.


      

Interrogatio obscena cuiusdam sacerdotis

Extra portam Perusinam est ecclesia Sancti Marci. In ea Cicero sacerdos,
in die solemni quo plebs omnis convenerat, cum sermonem de more haberet,
postremo inter caetera: “Fratres” inquit “magno quidem errore liberari a
vobis cupio. Hac quadragesima, cum audirem confessiones uxorum
vestrarum, nullam repperi quae non profiteretur se fidem viro inviolatam
servasse: vos autem ferme omnes fassi estis aliorum uxores cognovisse.
Ne ergo hac in dubitatione diutius verser, scire a vobis cupio, quae aut
ubinam sint istae mulieres fututae”.


      

Ridenda cuiusdam hominis adversus oratorem Perusinorum

Quo tempore Florentini cum Pontifice Gregorio bellum gerebant, oratores
Perusinorum, qui a Pontifice desciverant, Florentiam pro subsidio
venerunt. Horum unus doctor, cum longam orationem exorsus, primis
verbis, tanquam proemii loco: “Date nobis de oleo vestro” dixisset,
alter, festivus homo, cui ambages verborum odio erant: “Quid hoc est
oleum?” inquit. “Oleum tu postulas, cum milite egeamus? An oblitus es
nos arma, non oleum postulaturos venisse?”. Cum ille verba haec Sacrae
Scripturae esse responderet: “Bella res est!” inquit alter “Nos quidem
hostes sumus Ecclesiae et tu Sacram Scripturam in nostrum auxilium
profers?”. Riserunt omnes hominis festivitatem, qui doctoris superfluam
verborum superstitionem, cum ad calcem veniendum esset, eiusmodi dictis
lusit.


      

De oratoribus Perusinis ad Pontificem Urbanum

Ad Urbanum quoque quintum Pontificem Avinionensem Perusini oratores
numero tres cum accessissent, Pontifex autem gravi morbo teneretur:
tamen homines ne diutius suspensos teneret ad se vocari iussit,
admonitos antea ut paucis loquerentur. Unus doctor, qui orationem longam
in via, quam habiturus esset ad Pontificem, menti commendarat, nulla
ratione habita morbi, aut quod in lecto iaceret, multis verbis usus est
ita ut Pontifex saepe molestiam audiendi prae se ferret. Cum tandem
indoctus ille perorasset, quaesivit pro sua humanitate Pontifex numquid
aliud vellent. Tum alter ex oratoribus, qui et dicentis stultitiam et
Pontificis molestiam percepisset: “Pater” inquit “Sanctissime, habemus
hoc in mandatis nostris, ut nisi nobis e vestigio, pro his quae petimus,
feceritis satis, socius hic meus, antequam hinc recedamus, Vobis iterum
referat sermonem suum”. Quo facete dicto cum arrisisset Pontifex,
oratores e vestigio expediri iussit.


      

Insulsum dictum oratorum Florentinorum

Nostri Florentini oratores in Galliam missi, cum Mediolanum
pervenissent, Bernabovem principem honoris gratia visitarunt. Rogati ab
eo primo congressu quinam essent: “Florentinorum et cives et legati, si
vobis placet” qui mos est loquendi, responderunt. Comiter ab eo accepti
dimissique, cum iam Vercellas devenissent, recensentes quae hactenus
egissent, venit in mentem verborum, quibus ad Bernabovem usi erant; et
cum unus male ab eis dictum diceret, “si vobis placet”, nam etiamsi
displiceret, tamen Florentini, et cive et oratores essent, omnes
sententiam eius approbarunt, id perperam prolatum neque ex eorum
dignitate asseverantes. Communi igitur consilio ad retractanda ea verba
Mediolanum reversi principem adierunt. Tum senior qui et doctior
videbatur: “Princeps” inquit “cum Vercellis essemus, venit in mentem
dixisse nos tibi, nos Florentinos oratores et cives esse, si tibi
placeret: insulse ac inscite dictum. Nam placeat, an displaceat, sumus
Florentini, et cives, et oratores”. Risit princeps, ad caetera severus,
hominum stultam curam, sibi placere asserens quod hi essent quos credebat.


      

Facete dictum cuiusdam Ioannis Petri Senensis

Ioannes Petrus, civis Senensis, ad facetias et iocos promptus, semel
Romae invitatus ad potum (mane enim et aestas erat) a Bartholomaeo de
Bardis; cum plures una convenissemus, tum potandi, tum vexandi hominis
causa, atque esset unicuique, ut moris est, ante potum particula pants
oblata, sumptum panem cum alli comederent, solus partem suam servabat in
manu. Rogatus cur et ipse non ederet, ridens: “Bartholomaee”, inquit
“hic tuus panis, ultra omnes quos viderim, reverens est ac modestus:
nam, cum saepius hunc ad os admoverim, nullo tamen pacto potis sum ut
velit vinum praeire”. Risimus omnes facete dictum eius, qui existimabat
cibum non semper in magna praesertim siti praeire oportere.


      

De viro qui uxori vestem magni pretii fecerat

Querebatur vir quidam, cum uxori vestem magni pretii fecisset, nunquam
se matrimonio usum, quin amplius aureo nummo computari posset. Cui uxor:
“Hoc quidem” inquit “tua accidit culpa: cur enim non totiens concubitu
uteris, ut nummulo aereo constet?”.


      

Recitatio iocosa de medico

Retulit mihi cardinalis Burdegalensis quemdam contribulem suum, cum sero
domum redisset, clamare coepisse se crus vehementer dolere. Uxor, cum
oleo rosaceo crus perunxisset, stuppa et lana additis, fascia insuper
linea circumvolvit. Homo cum dolore premi se diceret ac gemens medicum
postularet, advenit ille, et paulatim leniterque (magnum enim dolorem
prae se ferebat) detecto crure, cum palpitans nihil in illo morbi esse
diceret, tum rusticus: “Ergo hoc” (aliud crus porrigens) “quod doleo
est” inquit. Stultitia hominis periocunda, qui, quod doleret, a medico
admoneri voluit!


      

De homine qui in somnis aurum reperiebat

Amicus quidam noster aurum a se repertum noctu per somnium referebat in
coetu. Tum quidam: “Vide ne tibi accidat” ait “quod meo vicino, cui
aurum in stercus cecidit”. Cum somnium narrari posceremus: “Vicinus”
inquit “noster somniavit ductum se a daemone in agrum ad aurum
effodiendum, et cum multum reperisset: “Non licet” inquit daemon “nunc
auferre, sed signa locum, ut cognosci a te solo queat”. Cum alter, quo
signaculo uteretur, peteret: “Caca hic” daemon inquit, “nam hoc maximo
modo nullus hic esse aurum suspicabitur, et tibi soli res nota erit”.
Annuit vir, et statim expergefactus sensit se in lecto ventrem admodum
laxasse. Inter foetorem et stercus cum surrexisset, domum exiturus,
capiti capputium ultimo imposuit, in quo cattus ea nocte stercus
fecerat. Iniquo foetore permotus, inquinatum caput et caesariem lavit.
Ita aureum somnium in merdam rediit”.


      

De quodam secretario Friderici Imperatoris

Petrus de Vineis, vir doctus et prudens, Friderici Imperatoris
secretarius fuit, qui, cum esset hostis Alexandri tertii Pontificis ac
bellum terris Ecclesiae inferret, Petrum (is Italicus erat), ex invidia
adversus eum a Barbaris orsa, lumine privavit. Deinde poenitentia ductus
(inique enim egerat), adscivit eum in secretius consilium suum. Cum
Imperator angustia rei pecuniariae premeretur, consuluit Petrus vires
Ecclesiae suismet opibus conterendas, capienda et conflanda esse ad usum
belli (is tum Pisis erat) ecclesiarum omnia ornamenta, aurea atque
argentea, inter quae zona illa quae cingebat templum memorabilis erat.
Placuit consilium Friderico et spoliis ecclesiarum exercitum paravit.
Tum Petrus: “Imperator” inquit “iniuriam abs te iniuste mihi illatam
ultus sum. Tu tibi hominum odia comparasti: ego tibi Deum ex sacrilegio
reddidi inimicum. Omnia tibi deinceps in deterius cadent”. Ita postea
fuit victor: tandem Alexander superbiam fregit Imperatoris. Hoc dicto
monuit res sacras ad profanum usum transferri non oportere: qui secus
facerent, a Deo puniri.


      

De Iudaeo mortuo assumpto ignoranter in cibum per Florentinum

Cum duo Iudaei ex Venetiis, ubi habitabant, se Bononiam contulissent,
accidit ut alter morbo correptus interiret. Cupiens superstes defuncti
cadaver Venetias deferri, cum palam id fieri prohibitum esset, minutatim
concisum in parvo dolio posuit, admixtis diversis aromatibus et melle
ita ut mirum in modum suavis ex dolio prodiret odor. Hoc Venetias ituro
Iudaeo alteri commendavit. Qui cum navicula secum per canale Ferrariam
dolium deferret, accidit (plures enim unam naviculam conscenderant) ut
Florentinus quidam prope dolium consideret, et cum nox supervenisset,
motus odore dolii ac suspicatus aliquid ad usum edendi reconditum esse,
clanculum ore dolii retecto coepit quod intus erat degustare. Et cum
sibi cibus sapidissimus videretur totum fere dolium edendo ea nocte
paulatim consumpsit, existimans rem optimam comedisse. Egressurus
Ferrariae navem Iudaeus, cum dolium auferret, sensit ex eius levitate
vacuum esse: tum Iudaei cadavere cum se fraudatum vociferaretur, tandem
cognovit Florentinus se Iudaei sepulchrum esse.


      

Visio Francisci Philelphi

Franciscus Philelphus, zelotypus uxoris, summa cura torquebatur ne cum
altero rem haberet, semper dies ac noctes ad eius custodiam intentus.
Huic dormienti, per somnium (fit enim, ut quae vigilantes versamus
animo, in somniis saepius occurrant) visus est daemon quidam uxoris
securitatem polliceri, si quae admoneret vellet facere. Et cum per
somnium annuisset idque sibi pergratum fore diceret, simul praemium
pollicitus: “Cape hunc” ille inquit “annulum et diligenter in digito
serva. Nam dum in eo gestaveris hunc, nunquam uxor, te inscio, cum alio
concumbet”. Prae gaudio excitatus a somno sensit se digitum habere in
uxoris cunno. Optimum quidem eius annuli zelotypis remedium, ne uxores,
ignorantibus viris, possint esse incontinentes.


      

De potatore

Quidam vini potator egregius incidit in febrem, ex qua multo maiorem
solito sitim contraxit. Accersiti medici cum de removenda febri et siti
quoque maiuscula agitarent: “Febris tantum” inquit aegrotus “removendae
officium et onus sumatis volo, sitim autem mihi curandam relinquite”.


      

Facetum Eberhardi scriptoris Apostolici qui ad cardinalis conspectum
ventris crepitum

dedit Cardinalis de Comitibus, vir crassus et corpulentus, cum aliquando
venatum isset, esuriens circa meridiem ad prandium descendit, sudans ad
mensam (aestas enim erat) ac poscens ut ventus flabello sibi fieret, cum
ministri abessent diversis rebus occupati, iussit quemdam Eberhardum
Lupi, scriptorem Apostolicum, sibi ventum facere. At ille “Nescio id
vestro more” cum respondisset, “Ut scis” ait “et tuo modo” cardinalis
“facito”. Tum ille: “Libens me hercule” et, suspenso dextro crure,
pergrandem ventris crepitum edidit, eo pacto se ventulum facere solitum
dicens. Quo excitati omnes (multi enim iam aderant) ad risum sunt
maximum compulsi.


      

Facetia alterius cardinalis iocundissima

Eodem instrumento cardinalis Tricaricensis Alto de Comitibus se monenti
respondit. Nam cum cardinalis esset vitae dissolutioris, Altus vero
illum in venatione admoneret multis verbis ad melioris vitae mores,
auditis Alti verbis, in eum paululum respexit et e vestigio se in equi
caput reflectens ventris crepitum edidit ingentem, inquiens: “Ad barbam
tuam!”. Quo solo responso abiit, ostendens quanti faceret suas monitiones.


      

De muliere quae, cum caput cooperire vellet, culum detexit

Mulier, capite ob defectum cutis abraso, evocata foras a vicina ob rem
necessariam, immemor prae festinatione caput tegere domo egressa est.
Eam conspicata altera femina increpat quod nudo capite atque invenusto
in publicum prodisset. Tum illa, ut caput tegeret, veste retrorsus a
natibus sublata, cum caput cooperire vellet, culum detexit. Ridere qui
aderant coepere mulieris factum, quae, ut levis pudoris culpam vitaret,
maiorem contraxit. Hoc eos respicit qui parvum delictum graviori scelere
occultare quaerunt.


      

Facetissima cuiusdam qui litteras uxori mercatorique miserat

Francisco de Ortano, equiti Neapolitano, quem Ladislaus rex praefecerat
civitati Perusinae, litterae et ab uxore, et ab Ianuensi mercatore, cui
mutuo creditas pecunias debebat, simul redditae fuerunt. Alterae ab
uxore eum rogabant ut domum rediret, coniugalis officii et fidei datae
ac citi reditus admonentes; alterae ut creditam redderet pecuniam
poscebant. Mercatori, ut aequum erat, se quam primum ei satis facturum
respondit, parvulam nescio quam dilationem petens; uxoris vero
desiderium multis blanditiis et pollicitationibus leniebat, se illuc e
vestigio accessurum scribens, et omnia facturum per quae resarciret
amissas coniugii voluptates, utens (prout ad uxorem par erat) verbis
paulo lascivioribus, in quibus et illud erat adiectum se eam multimode
cogniturum, seu (ut verbis suis utar) fututurum. In obsignandis
epistolis, ad mercatorem uxoris, ad uxorem vero mercatoris litteras
inscripsit. Accepta uxor epistola, mirata est admodum nihil sibi
responderi ad ea quae scripserat. Ianuensis vero, perlectis ad se
litteris, cum res iocosas atque uxorias continerent, in quibus illud
erat praecipuum se reversurum et cum ea saepius coiturum, atque alia
paulo obsceniora, existimans se verbis deludi, ad regem profectus est
ostentans litteras ac conquerens sibi pro nummis debitis coitum
promitti, seseque satis fututum fuisse eo die clamitans, quo illi
pecunias credidisset. Omnibus ad risum conversis, magis postmodum,
epistolarum errore cognito, risere.


      

Fabula Dantis qui saepius uxorem suam increpabat

Contribulus meus Dantes nomine, cuius uxor ferebatur parum pudica, cum
saepissime admonitus esset a sociis ut prohiberet turpitudinem domus,
uxorem acrius increpabat. Illa multis lacrimis iuramentisque honestatem
suam tuebatur, asserens ea a malevolis confingi, qui eorum quieti
inviderent. Persuasus vir huiusmodi verbis, cum adhuc amici in
increpanda uxore perstarent: “Ohe! ne me his verbis obtundatis amplius.
Dicite” inquit “ne illa an vos sua errata melius nostis?”. Cum illi
uxorem affirmarent, “Illa vos omnes mentiri affirmat, cui soli magis
quam vobis omnibus praesto fidem”.


      

Testatio cuiusdam senis facta uxori

Petrus Masini, civis noster, admodum mordax in loquendo fuit. Is cum
senex diem suum obiret, condito testamento, nihil, praeter dotem,
reliquit uxori. Hoc illa cum gravissime ferens apud virum se postpositam
neque sibi ab eo quicquam relictum quereretur contenderetque multis cum
lacrimis ut aliquod suae senectuti subsidium legaretur: “Vocate notarium
ac testes” vir moribundus inquit “ut aliquid relinquatur uxori”. Quibus
subito accersitis, astante uxore, ad testes conversus Petrus: “Haec me
obtundit” ait “ut aliquid sibi relinquam. Ei ergo ut morem geram, vos
testes advoco, qui adestis, me sibi relinquere foetidiorem et ampliorem
vulvam aliqua alia huiusce civitatis muliere”. Hoc dicto, ridentes omnes
abiere, elusa muliere ac maesta responsione viri.


      

Narratio quaedam Zuchari de muliere presbytero medelam quaerente

Zucharus, vir omnium urbanissimus, narrare solebat mulierem quamdam haud
spernendae formae vicinam suam, quae sterilis erat, quaesisse saepius a
sacerdote confessore suo an sciret aliquam medelam ad liberos
concipiendos. Illum postremo annuisse ac mandasse ut die Iovis eiusmodi
rei apta ad se veniret. Cum accessisset filiorum cupida mulier ad
cameram sacerdotis: “Utar” ille inquit “incantatione, quae inducit
multas variasque illusiones, ita ut quae non fiunt fieri videantur.
Itaque constantia et firmitate animi opus est, ne res incassum evadat.
Videbitur tibi ut te tangam, osculer, amplexer, et secretiora etiam
faciam quae vir tuus consuevit: attamen nihil eorum erit; sed ita
videbitur ex vi verborum quibus utendum est, quea adeo est efficax, ut
quae non sunt esse videantur”. Consensit mulier, confidens compatris
verbis, et se has praestigias parvifacturam dixit. Sacerdos, multis
peractis signis dictisque in aurem secretioribus verbis, coepit mulierem
osculari et in lectum sternere. Cum illa tremebunda quidnam compater
ageret quaereret: “ Nonne praedixi antea” inquit “quae nulla essent pro
veris visum iri?”. Ita mulier credulam bis cognovit, semper affirmans id
nihil esse. Hoc pacto mulier, se delusam falasa imagine existimans,
rediit domum.


      

De eremita qui multas mulieres in concubitu habuit

Eremita quidam Paduae erat, Ansimirius nomine, tempore Francisci ducis
Patavini septimi. Hic, cum vir sanctus haberetur, multas mulieres etiam
nobiliores, per confessionis speciem, ad concubitum pellexit. Vulgata
tandem (neque enim diu hypocrisis celeri potest) scelerum fama, captus a
praetore, cum multa confessus esset, ad Franciscum deducitur. Is, accito
secretario ex suis, quaedam ioci causa sciscitabatur ab eremita nomina
mulierum quas cognovisset. Quas cum multas, etiam ex domesticis
familiaribus, uxores protulisset, scribebat nomina secretarius, ut
exinde causam risus eliceret. Cum tandem nominandis finem fecisse
videretur peteretque dux an plures superessent, ille vero constanter
negaret, asperius hominem arguebat et vim minabatur secretarius, nisi
omnes retulisset. Tum ille suspirans: “Scribas et tuam quoque” ait
“atque eam addas numero aliarum”. Quo dicto, et calamus prae dolore e
manibus secretarii excidit, et dux in maximum est risum conversus, recte
factum esse dicens ut, qui tanta voluptate reliquorum maculas audiebat,
et ipse in eorum coetum adderetur.


      

De Florentino quodam iuvene qui novercam suam subegit

Florentiae, iuvenis quidam cum novercam subigeret ac superveniens pater
filium in stupro uxoris deprehendisset, rei novitate indignitateque
permotus, clamando obiurgare acriter filium coepit: ille tergiversando
peccatum excusabat. Cum diutius elatioribus verbis ambo concertarent,
clamore excitus supervenit vicinus quidam ad iurgia componenda ignarus
rei. Cum peteret contentionis causam, illis ob domesticam turpitudinem
silentibus, instabat vicinus vehementius ut causam nosceret. Tandem, cum
pater in filium culpam reiiceret, tum filius prior: “Hic pater meus
admodum indiscretus” inquit “milies matrem meam futuit, me etiam
tacente: nunc, quia semel uxorem suam cognovi, ut rudis atque
inconsultus, coelum clamoribus, veluti insanus, replet”. Risit ille
facetum filii responsum et patrem, quoad potuit, solatus, discessit


      

Disceptatio Fratrum Minorum pro imagine Sancti Francisci fienda

Fratres quidam ordinis Minorum decreverant, accersito pictore, ut
imaginem Beati Francisci pingeret; sed in forma picturae dissidebant,
cum alter stigmaticum, alter ad populum praedicantem, alius alio modo
pingendum censeret. In ea disceptatione cum universum diem
consumpsissent, nulla certa sententia, pictorem dubium quidnam ageret
relinquentes, dormitum iere. Pictor, inspecta Fratrum insulsitate, cum
se delusum putaret figuram eam pinxit fistula sonantem alii laqueo
suspenso dicunt, statimque abiit. Figura inspecta, Fratres, cum pictorem
ut male mulctaretur quaesissent, ille vero pedibus sibi consuluisset,
existimantes summam religioni, contumeliam illatam, pictorem ad poenam
quaerebant.


      

De sacerdote Florentino qui Hungariam iverat

Est in Regno Hungariae moris ut post Missam celebratam omnes qui adsunt
oculis lippientibus accedentes propius altare a sacerdote aqua in
calicem effusa oculos conspergantur. Dicit autem interim sacerdos verba
quaedam ex Sacris Litteris bonam valetudinem precantia. Accessit ad
Hungariam olim sacerdos quidam Florentinus cum Philippo, qui Hispanus
cognominabatur. Hic cum astante Sigismundo rege Missam dixisset,
accesserunt plures ad eum lippientes, ut aqua de more oculos
conspergerentur. At ille existimans id nimio potu et crapula contigisse
assumpto calice (ita enim fieri viderat) astantes respersit, dicens
lingua Itala: “Beete meno, che siate morti a ghiado” id est “Moriamini
gladio”. Quod intelligens rex idemque imperator risum continere non
potuit. Postridie vero in convivio ioci causa verba sacerdotis referens,
lippientes ad iracundiam, caeteros omnes ad risum commovit.


      

Responsio rustici ad patronum sui fundi

Rusticus quidam e nostris roganti patrono fundi quo maxime tempore
pluribus laboribus implicarentur “Maio” respondit. Sciscitanti causam,
id enim mirum videbatur, cum id temporis quaedam ab opere rustico
vacatio esse videatur: “Quoniam” inquit “et nostras, et vestras, nos
uxores subigere oportet”.


      

Ridiculosi hominis dictum

Romanus quidam nobis notus ascendit semel maceriem in arundineto sitam,
ac similis ad populum concionanti coepit ad arundines loqui, disserens
multa de Urbis statu. Intet dicendum, ex levi aura arundinum capita
coeperunt flecti. Homo ridiculus, qui sibi arundines pro hominibus
finxerat, tanquam pro concione gratias agerent: “Non tanta reverentia”
inquit “Domini Romani: nam ego ex vobis minimus sum”. Hoc postea in
proverbii locum venit.


      

Derisio hominis porcum occidere volentis

Mos erat in oppido quodam Piceni ut qui hieme porcum occidisset viciniam
ad coenam invitaret. Quidam quo pacto eam impensam vitaret compatrem
consuluit. “Dic” inquit ille “cras, porcum tibi hac nocte furto
ablatum”. Et simul, nihil tale illo verente, clam porcum nocte
subripuit. Mane conspiciens sibi porcum ablatum, ad compatrem profectus,
alta voce querebatur porcum sibi furto subreptum. Tum alter: “Recte,
compater mi, sapis” inquit “ita enim te docui locuturum”. Cum ille
saepius et per deos omnes iuraret id verum esse, “Bene agis”
respondebat, “et secundum consilium meum”. Cum ille iuramento iteraret,
“Hoc modo te loqui debere antea monui” respondebat, “et sanum consilium
dedi tibi”. Tandem elusus abiit.


      

Dictum Facini Canis

Facinus Canis, dux armorum, opera Ghibellinae factionis, Ticinum
ingressus, ex composito Guelforum tantum bona diripuit. His consumptis,
coepit et Ghibellinorum domus exinanire, tanquam Guelforum bonis
refertas. Dum illi apud ducem quererentur se, cum Ghibellini essent,
indigne spoliari, tum Facinus: “Verum dicitis, filii mei, Ghibellini
estis omnes, sed bona sunt Guelfa”. Hoc pacto, nullo factionis
discrimine, bona omnium direpta sunt.


      

De adolescente qui ignarus rerum uxorem prima nocte non cognovit

Adolescens Bononiensis, stupidi ingenii et insulsi, uxorem duxit
adolescentulam forma egregiam. Prima nocte, ignarus rerum, ut qui
nunquam mulierem cognovisset, matrimonium non consummavit. Mane rogatus
a socio quomodo res nocturnae processissent, suspirans, “Male” inquit;
nam cum diu quaesisset uxoris concubitum, tandem illam absque foramine
consueto, ut aiebant, ab se repertam. Cognita illius stultitia, socius:
“Tace” inquit “obsecro, neque verbum hiscas, cum res sit magni pudoris
ac periculi, si palam fiat”. Ille cum auxilium et consilium simul
petisset: “Ego laborem pro te subibo” ait “hoc foramen faciendi, si mihi
sumptuosam coenam velis praebere: sed octo dierum spatium mihi opus est
ad hanc rem, cum admodum sit difficilis, perficiendam”. Annuit autem
stultus, et secreto illum cum uxore noctu collocavit, ipse in alio lecto
recubans. Transacto spatio, cum via esset admodum patens amici opera ut
sentes non essent timendi, accersito viro, multum diuque se sudasse
dixit in obsequium eius, et tandem confectum foramen quod quaerebat.
Docta adolescentula viro gratulata est, amici labores commendans.
Stultus cum uxorem perforatam invenisset, laetus, et socio gratias egit,
et coenam persolvit.


      

De uxore pastoris quae de sacerdote filium habuit

Pastoris cuiusdam in Rivo, frigido oppidulo montano, uxor cum sacerdote
consueverat coire, ex quo puerum concepit educavitque in pastoris domo.
Cum puer esset septennis, sacerdos benigne allocutus pastorem ait tandem
eum puerum suum filium esse rogavitque ut sua voluntate puer ad se
migraret: “Minime hoc fiet” pastor inquit; “ego puerum pro me volo, qui
sit domi natus. Male enim ageretur mecum et cum patrono meo” inquit “si
omnes agnos qui ex ovibus alieno ariete compressis oriuntur traderem
arietum patronis”.


      

De rustico qui asinos onustos deduxit frumento

In consilio Perusino rusticus cum gratiam certam quaereret, tanquam
inhonesta postulanti civis unus contradixit. Postridie admonitus homo
tres asinos frumento onustos domum eius qui contradixerat deduxit: post
quartum diem, sententia mutata, multis verbis rustici causam egit. Tum
vicinus eius inter loquendum ad socios inquit: “Auditisne quemadmodum
illi asini rugiunt?” in frumentum susceptum iocatus.


      

Facetum dictum pauperis ad divitem frigentem

Dives quidam suffultus vestibus hieme Bononiam proficiscens, reperto
inter montana rustico, qui unica tantum et ea contrita tunica indutus
erat, admiratus in tanta vi frigoris (nives enim et ventus erant)
hominis patientiam, rogavit numquid non frigeret. “Minime” alter cum
laeto respondisset vultu, stupenti responsum dicentique: “Ego sub
pellibus algeo, tu seminudus non sentis frigus!”: “Si tu” inquit ille
“omnes tuas vestes ferres, sicuti ego meas, tu quoque nequaquam frigeres”.


      

De montano qui filiam desponsare volebat

Cupiebat ex oppido Pergula montanus desponsare uni ex vicinis iuvenem
filiam. Quam ille conspicatus, ut cum nimium teneram et adolescentiorem
respueret, insulsus pater: “Maturior est” inquit “quam opineris: tres
enim iam filios peperit ex clerico sacerdotis nostri”.


      

De presbytero qui adolescentulae decimas dare praecepit

Brugis, ea nobilis est in Occidente civitas, in qua adolescentula haud
admodum scita fatebatur parochiano peccata sua. Ille, cum inter caetera
quaesisset an debitas decimas traderet sacerdoti, persuasit etiam coitus
decimam esse reddendam, quam iuvencula, ut se aere alieno liberaret,
statim persolvit. Domum tardius reversa, admiranti viro causam morae
absque ullo timore dixit. Vir rem dissimulans, post quatriduum
parochianum ad prandium vocavit, nonnullis adhibitis, quo res fieret
notior. Cum sederent in mensa, vir, narrata prius fabula, ad sacerdotem
versus: “Postquam” inquit “tibi rerum omnium uxoris meae debetur decima,
et hanc quoque accipias”. Et simul vas stercore et urina uxoris plenum
ori sacerdotis admotum, in mensa libare compulit.


      

De medico qui uxorem sutoris infirmam subegit

Sutor quispiam Florentiae ad uxorem non recte valentem medicum sibi
notum rogavit adire. Ille, absente viro domum profectus, uxorem eius
licet reluctantem compressit in lectulo Vir rediens, cum medicum
abeuntem, qui se recte mulierem curasse dixit, offendisset, uxorem
lacrimantem capite dissoluto invenit. Medici perfidia cognita rem
dissimulavit, et post dies octo, sumpto pretiosiori panno, ad uxorem
medici profectus dixit se ab eo missum, quo sibi interior tunica (ea
“cotta” vocatur) fieret. Opus erat ut mulier, quae forma erat egregia,
maiori ex parte nudaretur, quo rectius corporis mensura capi posset ad
vestem recte perficiendam. Nudatam, remotis arbitris, sutor comprimit,
parem vicem medico reddens: quod et postea obiecit ei.


      

De Florentino qui filiam viduae desponsaverat

Florentinus, qui sibi scitus videbatur, viduae filiam cum desponsasset,
uxoris domum, ut fit, saepius accedens, absente aliquando matre
adolescentulam cognovit. Ex vultu filiae cognita re, mater iurgare
acriter illam coepit quae se domumque dehonestasset, demum testans
matrimonium illud minime ratum esse futurum, et se acturam enixe ut id
solveretur. Rediens vir, qui id observabat, absente socru, cum maestam
iuvenem deprehendisset, quaesita causa, matris sententiam de distrahendo
matrimonio intellexit: “Quid tu?” ille. “Matri obsequi volo” respondit.
Alter: “In tua est potestate” inquit. Cum illa modum quaereret: “Antea”
ait “inferiores partes egisti; nunc superior evadas oportet ut per
contrarium actum dissolutio matrimonii fiat”. Consensit illa, et
matrimonium dissolvit. Tandem illa virum, ille uxorem alteram duxit. In
eius nuptiis prior sponsa affuit, et cum ambo praeteritorum memoria
invicem subridere coepissent, videns haec nova uxor et aliquid suspicans
mali, noctu rogavit virum ecquid ille sibi voluisset risus.
Tergiversantem detundendo compulit ut fabulam referret et simul illius
stultitiam accusaret. Tum uxor: “Contristetur” inquit “illam Deus quae
tam fuit amens ut id notum fecisset matri! Quid enim opus erat ut matri
vestrum concubitum referret stulta? Me quidem noster famulus amplius
centies cognovit, neque ullum unquam verbum a me innotuit matri”. Tacuit
vir, sentiens sibi debitam mercedem impensam.


      

De foeneratore Vincentino

Foenerator Vincentinus religiosum, magnae auctoritatis virum, continuos
sermones de more ad populum habentem, hortabatur saepius ut acriter
inveheretur contra usurarios detestareturque quam maxime vitium, quod
praecipue in ea urbe vigeret; adeoque instabat, ut quandoque esset
molestus religioso. Admiratus unus tam continuo instantem pro eius rei
castigatione, cuius quaestum ipse faceret, quaesivit quid sibi tam
frequens sollicitudo vellet. Tum ille: “Ita multi sunt” inquit “in hoc
loco, qui artem usurariam exercent, ut, cum pauci admodum ad me
accedant, nihil faciam lucri. Sed si caeteris foenus dissuasum erit,
cessabunt ipsi et pervenient ad me omnium reliquorum emolumenta”. Hoc
mihi postea religiosus ridens retulit.


      

Fabula facetissima Iannini coqui

Ianninus cocus Baronti Pistoriensis, qui Venetiis coquinariam
exercuerat, in convivio secretariorum retulit fabulam admodum iocundam.
“Venetus” inquit “insulsus fuit qui per iniuriam vapulavit. Cum filios
habere cuperet, qui acceptam iniuriam ulciscerentur, uxor autem esset
sterilis, rogavit amicum, qui filiorum procreandorum opificem se optimum
profitebatur, ut sibi hoc munus impenderet procreandi. Ille operam
studiumque pollicitus, mariti vice fungebatur. Interim, cum semel,
relicto ad serendum agrum viro, ne quid ei operi impedimenti afferret
per urbem vagaretur, obvio ac maiora minanti inimico: “Ho ho” quassans
caput “tace, stulte” inquit: “Nescis bene quid te contra agatur domi. Si
quidem id scires, nedum contineres minas sed timeres tibi fit iam, mihi
crede, fit qui faciet vindictam nostram”“.


      

De fatuo Veneto qui equitans calcaria in sinu gestabat

Addidit et alterius Veneti haud imparem stultitiam, qui cum equum
ascendisset rus iturus calcaria in sinu ferebat. Equus cum pigre
tardeque ambularet, ille calcaneis armos saepius percutiendo: “Tu non
moveris?” inquit, “en, si scires quid in sinu habeam, mutares passum”.


      

De Veneto insano quem pharmacopola circumforaneus derisit

Narravit quoque aliam fabulam, in qua plurimum risimus. Ait
pharmacopolam circumforaneum Venetias venisse, cuius in vexillo pictus
erat priapus pluribus ligaculis distinctus. Accessit quidam Venetus,
quid illa distinctio significaret quaerens. Ille per iocum ait membrum
suum illius esse naturae ut cum mulierem prima tantum parte cognosceret,
mercatores faceret; secunda milites; tertia duces; quarta pontifices: et
pretium pro qualibet personarum petebat. Id credens stultus, communicata
re cum uxore, domum vocavit hominem, facto pretio ut sibi filium militem
faceret. Cum ad coitum cum uxore ventum esset, maritus simulans se abire
clanculum post lectum secessit. Et cum illi gignendo milite intenti
essent, prosiliit fatuus et culum sessoris vehementer premens ut quartae
quoque partis beneficio uteretur: “Per Sancta Dei Evangelia, hic erit
papa” inquit putans se socium defraudasse.


      

De Veneto qui, Tervisium proficiscens, a servo in renes lapide percussus est

Venetus Tervisium profecturus equo conducto vehebatur, servo pedibus
iter faciente. Inter eundum, cum equus servi calce percussisset crus,
ille dolore motus abrepto saxo equum ulcisci cupiens casu in renes
patroni proiecit. Credidit stultus equum id egisse; cum servus, qui
tardius ex vulnere incedebat, increparetur a domino: “Nequeo citius
proficisci” inquit “ex equi calce, qua me afflixit”. Tum ille: “Ne
cures”, inquit “est video admodum calcitrosus: nam et mihi quoque modo
calcem magnam in renes dedit”.


      

De vulpe a rustico in palea abscondita quae fugabatur a canibus

Vulpes olim fugiens in venatione canes divertit ad rusticum, qui in area
triticum terebat, rogans ut a canibus tueretur et simul pollicita est
nunquam se eius pullos gallinaceos laesuram. Annuit rusticus conditioni,
et sumptis paleis furcula vulpem texit. Advenit unus et item alter ex
venatoribus vulpem quaerens: rogitabant autem rusticum numquid vulpem
fugientem vidisset, et iter eius. Ille verbis vulpem per certam viam
diffugisse, nutu vero et oculis latere sub paleis innuebat. Illi, potius
ad verba quam nutum respicientes, abierunt. Tum rusticus, detecta vulpe:
“Serva” inquit “modo promissa, nam meis verbis evasisti, cum dicerem te
abiisse”. At illa, quae sibi timens per rimam inter paleas rusticum
contemplabatur diligenter: “Verba tua” inquit “bona fuerunt, sed actus
satis mali”. Dictum in eos qui unum verbis, aliud re agunt.


      

De Florentino qui equum emerat

Notus mihi Florentinus Romae empturus necessario equum pactus est cum
venditore, qui 25 aureos pretium carius equo postulabat, se 15 daturum
in praesentia, reliquorum vero se debitorem eius esse velle. Annuit
venditor. Postridie cum residuum peteret, solutionem recusans: “Serva
conventa” emptor inquit: “Pepigimus quidem ut debitor tuus sim futurus:
si autem tibi satisfecissem, non futurus essem amplius debitor”.


      

Facetissimum histrionis Gonnellae

Gonnella, quondam histrio perfacetus, pollicitus est ob pauculos nummos
se quemdam Ferrariensem, qui id admodum cupiebat, divinum esse facturum.
Accersito, ut una secum in lecto cubaret, homine, ventum tacitum ventris
in lecto emisit, deinde eum in interiorem lectum caput subducere iussit;
quo facto, cum ille foetore motus caputque statim exserens, “Crepitum
ventris edidisti, ut video” dixisset, tum Gonnella: “Solve nummos, nam
recte divinasti” inquit.


      

Altera facetia de uno qui divinare volebat

Alteri quoque ut divinator fieret optanti: “Unica” inquit “pillula te
divinum reddam”. Assentienti pillulam e stercore confectam in os
praebuit. Ille prae foetore vomitans: “Stercus” inquit “sapit, quod
dedisti”. Tum Gonnella verum illum divinasse affirmavit, et pretium
divinationis poposcit.


      

De prodigiis nunciatis Eugenio papae

Hoc anno, mense Octobri, cum iterum Pontifex esset Florentiae, plurima
prodigia nuntiata sunt, et ita certis autoribus ut fidem abnuere
imprudentis videatur. A Como litterae allatae ab honestissimis viris
asserentibus ea ad se delata a plurimis, qui id conspexerant,
testabantur, a certo loco, qui ultra Comum est milibus passuum 5,
vesperi 21 hora, visam esse ingentem canum, qui rubeo colore videbantur,
multitudinem ad quatuor milia, iter Alemanniam versus facere. Hanc
veluti primam aciem sequebatur boum pecudumque ingens numerus: post hos
equites peditesque in turmas cohortesque divisi, scutati plures, adeo
magna manu ut exercitum repraesentarent, quorum partim vix capita,
partim sine capite conspiciebantur. Ultima acies erat hominis permagni
gigantis more equo altiori insidentis et ipse magnam iumentorum diversi
generis copiam secum ducens. Tres ferme horas eorum transitus fuit
longissimo agmine, ut diversis in locis apparerent: cuius rei plures
exstant testes viri feminaeque, qui etiam propius conspiciendi causa
accesserunt. Post solis occasum veluti ad alia transissent, nequaquam
conspecti sunt.


      

Mirandum conspiciendum

Paucis post diebus, et ab urbe Roma allata sunt alia haud dubia fide,
cum manifesta exstent vestigia. Ventorum turbine coorto, die 20
Septembris, muri castelli deserti, qui Borgetus appellatur, prope Urbem
milibus passuum 6, et item ecclesia quaedam pervetusta ei loco propinqua
solo tenus deiecta sunt, ita contritis lapidibus, ut manibus hominum
disturbata viderentur. Cauponulae quae infra muros erat peregrinantium
diversorium, cum in eam plures confugissent, tectum omne sublatum
alioque haud longe in viam translatum est absque hominum nocumento.
Turris quoque ecclesiae S. Rufinae longe ab Urbe milibus passuum 10 in
ora Transtiberina, mare versus Casale appellatum, a solo avulsa
prostrataque est. Horum causam multis mirantibus sciscitantibusque,
bubulci duo, qui eo in Casali morabantur agriculturae causa, ad Urbem ob
rei novitatem accedentes, retulerunt saepius ab se visum in sylvis
propinquis inambulantem cardinalem, qui in sepulchro Hadriani ex vulnere
nuper decessit, Patriarcham cognominatum, veste desuper lintea ut moris
est cardinalium, et bireto capite contecto prout deferre consueverat,
maestum, lamentantem ac conquerentem. Eo vero tempore, quo ventorum
turbo adeo repens fuit (interdiu autem erat), conspectum ab sese in aere
inter ventos amplexantem eam turrim et ab solo a se longius delatam ad
terram prostrasse. Complures insuper quercus atque ilices mirae
grossitudinis ab radicibus avulsas atque alio esse delatas. Quibus rebus
cum parum fides haberetur, multi cum accessissent, id pro comperto
retulerunt.


      

De notario Florentino falso

Notarius quidam Florentinus, qui parum quaestus arte sua faciebat,
excogitata aliquid lucrandi versutia, adolescentem quemdam adiit, petens
numquid ei satisfactum esset de quingentis florenis, qui olim patri per
quemdam iam defunctum mutui causa debebantur. Inscius ille negavit id
debitum in nominibus patris esse. Notarius id instrumento constare ab se
facto asserens, iuvenem perpulit ut nummis redempto instrumento apud
praetorem debitum peteret. Citatus filius eius qui debitor dicebatur
negavit parentem unquam mutuo quicquam ab alio sumpsisse, cum nihil de
ea re (ut mos est mercatoribus) libris suis constaret; statimque ad
notarium profectus ut falsum hominem arguere coepit, qui, quod nunquam
esset actum, scripsisset. Tum notarius: “Nescis, fili, temporis illius
acta” inquit “cum nondum natus esses. Pater quondam tuus eam summam
mutuo sumpsit, sed post paucos restituit menses. Eius rei ego contractum
finis feci, quo liberatus est pater”. Ille, pecunia data, instrumentum
redemit, et ea molestia producto fine liberatus est. Ita ab utroque
nummos bella fraude contraxit.


      

De monacho qui misit per foramen tabulae priapum

In Piceno est oppidum Esis nomine. In eo monachus quidam, qui Lupus
vocabatur, amabat virginem adolescentiorem, cui cum multis verbis coitum
suasisset, cessit illa tandem precibus; sed cum verita esset ne nimio
dolore transfoderetur paululumque haesitaret, monachus tabulam ligneam,
per cuius foramen telum mitteretur, intermediam se positurum dixit.
Dehinc tabula abiegna, quae pertenuis erat, quaesita ac paulum
perforata, ad puellam clanculum adiit missoque per foramen priapo qui
adhuc dormiebat, cum puellam deosculari coepisset, sublatis vestibus
cibum concupitum quaerebat. Virga vero, suavitate oris et inferioris
partis tactu expergefacta, coepit admodum et praeter mensuram foraminis
tumescere, adeo ut valde stricta teneretur. Res ita in arcto erat ut
neque ingredi, neque egredi absque magno dolore posset. Versa in dolorem
voluptate, clamare et gemere monachus coepit nimio vexatus cruciatu.
Exterrita puella, cum osculo solari hominem vellet et rem optatam
perficere in doloris levamen, tormentum augebat, nam cum ea ex re virga
tumentior fieret, eo arctius torquebatur. Cruciabatur miser, petens
aquam frigidam qua abluto telo tumor ille resideret. Virgo, quae
domesticos timeret, aquam petere non audebat; tandem hominis clamore
doloreque percita aquam advexit. Ea perfuso inguine, et ea parte quae
tabulae inserta erat, paululum tumor abiit. Monachus, cum iam strepitum
quemdam domi fieri persentiret, abeundi cupidus e tabula membrum deduxit
maiori ex parte decoriatum. Medicum cum morbo quaesisset, fabula palam
facta est. Si caeteris tanto sua vitia constarent, plures fierent
continentiores.


      

Horribile de puero qui infantulos comedebat

Inseram his nostris confabulationibus rem nefandam horrendamque, nullis
antea saeculis auditam, quam ego quoque fabulosam existimabam, quoad
litteris cuiusdam Regii secretarii certior factus sum verum esse quod
fatebatur. Sententia particulae litterarum his ferme verbis
explicabatur: “Rem monstro similem accessisse prope Neapolim decem
milibus passuum, in montibus Summae, quod est castrum eo loci situm.
Puer Lombardus tredecim annorum captus est, ad praetorem perductus, qui
iam duos infantulos trium annorum comederat. Seducebat eos blanditiis in
speluncam quamdam, atque ibi suspensos in frusta partiebatur, partim
crudas a recenti caede carnes edens, partim igni coctas. Fassus est se
plures alios comedisse idque se agere quoniam sapidiores reliquis
carnibus viderentur; seque denuo commesturum, si posset. Cum dubitaretur
insania ne hoc faceret, consulte ad caetera respondit, ut feritate, non
dementia factum constaret”.


      

De equite Florentino qui, fingens se iturum foras, inscia coniuge in
cubiculo latuit

Eques Florentinus podagrosus, cuius nomen honoris causa reticeo, habebat
uxorem quae in dispensatorem domus oculos coniecerat. Id viro cum esset
perspectum ac die festo simulasset se foras iturum, in cubiculo, inscia
uxore, latuit. Illa e vestigio virum abesse rata dispensatore clanculum
accersito: “Volo” inquit post aliqua primi congressus verba “ut ludum
aliquem inter nos ineamus”. Cum ille annueret: “Simulemus” ait mulier
“bellum inter nos esse, et pacem postea faciemus”. Altero modum
quaerente: “Luctemur paululum” inquit “et cum me ad terram prostraveris,
telum inferens in meum vulnus, tuncque mutuis osculis pacem
constituemus”. Placuit illi, cum semper pacem audisset laudari ab
omnibus, pax tam suavis futura. Cum vero recumbentes ad pacem se
pararent, tum vir e latebra egrediens: “Centum iam ego diebus meis”
inquit “paces per feci. Hanc ego unam tantum dirimam, praeter
consuetudinem meam”. Ita pace infecti abierunt.


      

De quodam volente se videri summae castitatis in adulterio comprehenso

Quidam civis noster, qui se castum summaeque religionis videri volebat,
semel deprehensus a socio in coitu inhonesto, acriter ab illo
reprehensus est quod castitatem praedicans in id facinus laberetur. Tum
alter: “Oh! Oh!” inquit “non propter luxuriam, ut forsan putas, sed ad
domandam macerandamque hanc miseram carnem et ad purgandum renes hoc
ago”. Ita et isti pessimi hypocritae, quibus omnia oppleta sunt,
faciunt, qui semper eorum ambitionem et scelera sub aliquo honesti
velamento contegi volunt.


      

Ad idem

Eremita, qui Pisis morabatur tempore Petri Gambacurtae, meretricem noctu
in suam cellulam deduxit, vigesiesque ea nocte mulierem cognovit, semper
cum moveret clunes ut crimen fugeret luxuriae vulgaribus verbis dicens:
“Domati, carne cativella” hoc est: “Doma te, miserrima caro”. Quod cum
retulisset meretrix, ille urbe pulsus est.


      

De paupere qui navicula victum quaerebat

Pauperculus, qui navicula ad flumen transportandis hominibus victum
quaerebat, cum neminem una die transvexisset seroque maestus domum
rediret, apparuit longe quidam clamitans ut veheretur. Ille, lucellum
sperans, cum redisset laetus hominem traduxit. Cum pecuniam peteret,
ille enixe iurans nullos sibi nummos adesse se sapientiam illi pro
nummis daturum pollicetur: “Quid?” nauta inquit “Num familia mea
esuriens sapientia pro cibo pasci potest?”. “Hoc solo” alter ait “tibi
satis possum facere”. Ille subiratus petens quaenam haec esset
sapientia: “Ut numquam” ait “quempiam transportes de caetero, nisi prius
pecunia recepta; tum ut nunquam dicas uxori cuiquam maius genitale
membrum quam tibi esse”. His auditis maestus domum rediit. Uxor quid
quaestus fecisset ad emendum panem cum percontaretur, vir pro lucro
sapientiam se reportasse affirmat, remque narrans ordine, traditam
sapientiam refert. Mulier, cum ad genitale aurem erexisset: “Numquid, mi
vir” inquit “non omnes aequa mensura estis?”. “Vah!” respondit “magna
est inter nos differentia. Nam sacerdos noster dimidio ferme nos omnes
excedit” et brachium extendens mensuram descripsit. Illa statim in
sacerdotem accensa nunquam destitit quoad vir an vere dixisset quam
primum experiretur. Ita sapientia in stultitiam versa docuit reticenda
nobis esse quae sunt nocitura.


      

De quodam insulso Mediolanensi qui in scriptis porrexit peccata sua
sacerdoti

Mediolanensis quidam, sive stultus, sive hypocrita, sive obliviosus, cum
libellum quemdam pergrandem suorum erratorum scripsisset, profectus est
semel ad virum doctissimum inque ea re admodum peritum, Antonium
Raudensem Mediolanensem, ex ordine Minorum, ut ei peccata sua
confiteretur, libelloque porrecto, rogavit ut eum legeret, qui
contineret confessionem suam. Vir scitus et prudens, qui eam lectionem
plurimi temporis esse videret, stultitia hominis cognita, paucis illum
verbosum interrogans: “Ab omnibus te” inquit, “quae in hoc codice
continentur, absolvo”. Cum alter quam sibi poenitentiam iniungeret
rogaret: “Ut per mensem hunc” inquit “tuum libellum septies in die
legas”. Cum id a se fieri posse negaret, perstitit confessor in
sententia. Ita fatui verbositas responso superata est.


      

De quodam qui visitando affines uxoris volebat a socio commendari

Desponsaverat uxorem quidam haud satis firma valetudine et minime
opulentus. Accersitus aestate ad coenam ab uxoris parentibus, duxit
secum amicum quemdam, rogans ut semper verbis augeret ea quae ab se
dicerentur. Laudante socru tunicam qua vestitus erat, se aliam multo
pulchriorem gener habere dixit. Tum socius praeter eam alteram etiam
duplo pretiosiorem illi esse asseveravit. Rogante socero ecquas
possessiones haberet, se praedium extra oppidum possidere ait, quod
victum suppeditaret: “Non meministi” inquit socius “et alterius praedii,
quod illo multo est elegantius, ex quo plurimos nummos contrahis?”.
Deinde ad singula quae ab illo iactabantur, socius duplum conferebat.
Cum vero parum quid ederet socerque hortaretur ad cibum: “Non bene me”
inquit “aestate habeo”. Hic socius, ut solitam iactantiam servaret:
“Plus multo quam dicat est” inquit, “nam aestate male se habet, et multo
peius hieme”. His verbis cum risissent omnes levissimi hominis
iactantiam ad falsam laudem quaesitam, stultitiae praemium tulit.


      

De Pasquino quodam Senensi qui imposuit cuidam ex statu ut creparet

Pasquinus Senensis, vir dicax ac iocosus, mutato statu civitatis, cum
exul a patria Ferrariam se contulisset, accessit ad eum visendi gratia
civis quidam Senensis, haud magni vir pretii, qui ex Venetiis Senas
redibat. Comiter a Pasquino susceptus, cum inter loquendum suam ille
operam si quid in eius gratiam agere posset Senis polliceretur, et
aliquid se posse ad iactantiam ostendens, subderet: “Ego sum de corpore
praesentis Status” tum Pasquinus: “Utinam cito crepet id corpus” inquit
“ut tu tuique similes ex eo quam primum egrediantur!”. Facete iactantiam
hominis castigavit.


      

De doctore qui litterali sermone loquebatur in avibus capiendis et
indoctus erat

Doctor Mediolanensis, indoctus atque insulsus, hominem qui ad capiendas
aves cum noctua proficiscebatur, rogavit ut se, qui id videre cupiebat,
ad capturam avium secum duceret. Annuit auceps, et hominem frondibus
contectum iuxta noctuam statuit, ea conditione ne verbum faceret, ne
aves terrerentur. Cum aviculae plures convenissent, stultus ille e
vestigio clamavit aviculas multas adesse, ut rete contraheret. Illae
audita voce diffugerunt. Increpatus acriter ab aucupe, silentium est
pollicitus: aves cum iterum convenissent, e vestigio stultus verbis
Latinis: “Aves permultae sunt” inquit, existimans quae ab eo Latine
dicebantur aves minime intellecturas. Rursus fugientibus avibus, cum
auceps captura frustraretur, hominem acerrime, quod locutus esset,
obiurgavit. Tum alter: “Numquid Latine sciunt” inquit “aves?”.
Existimavit doctor ille, non ad sonum, sed ad sensum verborum, tanquam
ab se intellectam vocem, aves diffugisse.


      

De muliere se credente ad laudem trahi, confitendo latiorem vulvam habere

Subigebatur ab adultero mulier Senensis. Hic cum post coitum in eius
contumeliam dixisset se nunquam in alia latiorem vulvam reperisse, illa
existimans id sibi laudi esse: “Ex gratia tua, hoc” inquit “dicis, non
meo merito: utinam mihi ea, quam profers, adesset copia! Nam multo
propterea me nobiliorem et maiori existimandam reputarem”.


      

De adolescentula laborante ex partu facetum

Adolescentula paulo simplicior Florentiae laborabat ex partu, magno
dolore constituta. Cum diutius summo cruciatu distraheretur, et
aliquando obstetrix, sumpto lumine, secretiora illius inspiceret an
nondum infans egrederetur, posticam etiam, an ea prodiret infans,
inspicere iussit, nam et secum ea quoque parte quandoque virum coisse ait.


      

De quodam qui Romanum adolescentulum admodum laudavit

Romanum adolescentulum admodum formosum, sed honestate praeditum, certe
deditum studiis litterarum, laudabat summopere quidam e nostris, formam
moresque eius multis verbis extollens. Et cum plures in eum laudes
congessisset, tandem: “Existimo” inquit “Iesum Christum nostrum, cum id
esset aetatis, nequaquam alia atque ista forma fuisse”. Ingens laus
formae, ut qua nullam exquisitiorem neque Demosthenes neque Cicero
adinvenisset!


      

De pluribus qui diversa bona sibi optabant

Erant complures Florentiae colloquentes, et sibi diversa bona optantes,
ut fit. Cum alter se pontificem maximum, alter regem, alter quippiam
aliud se velle esse asseveraret, tum puer loquaculus, qui aderat: “Ego”
inquit “pepo esse vellem”. Rogatus quam ob causam: “Quoniam omnes mihi
culum olfacerent” respondit. Est enim mos frequens ut melones empturi
posteriorem olfaciant partem.


      

De mercatore qui, laudando uxorem suam, asserebat eam nunquam crepitum
edidisse

Mercator quidam, coram domino cui subditus erat, uxorem inter caetera
commendans, cum dixisset illam nunquam ventris crepitum edidisse,
admiratur dominus idque negans fieri potuisse, posito inter eos opiparae
coenae pignore, quod, antequam tres exissent menses, aliquos crepitus
ederet uxor, mercatorem postridie rogavit ut quingentos sibi aureos
infra octo dies reddendos mutuo concederet. Gravabatur ille tantam
summam ab eo mutuo concedendam: assensit aegre tamen et pecuniam
concessit. Cum sollicitus diem conventum expectasset, accessit ad
dominum, creditam pecuniam poscens. Alter, tanquam re graviori pressus,
rogavit mercatorem, velut in arcto constitutus, ut pro re admodum gravi
alios quingentos mutuaret et se omnes infra mensem pollicetur
restituturum. Cum bonus vir diutius inopiam praeferens denegasset,
tamen, ne et reliquorum solutio deficeret, multis suspiriis et alios
quingentos attulit. Domum reversus maestus atque animo aeger multa
cogitans, plurima dubitans, agebat noctes insomnes. Vigilans saepius
audivit uxorem dormientem edere ventris crepitus. Post mensem, dominus
mercatorem ad se vocavit, sciscitans an unquam postea uxorem crepitantem
audisset. Tum ille, errorem suum confessus: “Totiens” inquit “ut nedum
coena, sed patrimonium consumendum fuisset”. Hoc dicto, pecuniae
redditae et coena soluta. Multa itaque subterfugiunt dormientes.


      

Sapientissima responsio contra detractorem

Loisius Marsilius, ex ordine Augustinensium, fuit nuper Florentiae, vir
excellenti ingenio et doctrina. Hic senex educaverat institueratque in
studiis humanitatis pauperem adolescentem, nomine Ioannem (quem novimus)
contribulem nostrum, adeo ut postea vir doctissimus evaderet.
Florentinus quidam condiscipulus (plures enim discendi gratia ad senem
confluebant) invidia motus, coepit occulte detrahere apud Magistrum
adolescenti, asserens eum veluti ingratum male de eo et sentire et
loqui. Id cum saepius egisset, tunc senex, qui erat prudentissimus:
“Quanto” inquit “tempore, Ioannem nosti?”. Cum detractor haud amplius
annum respondisset: “Miror” ait “adeo sapientem te existimari et me
stultum velle, ut putes melius anno quam me decennio, quo mecum vixit,
naturam et mores Ioannis nosse”. Sapientissima responsio, et
detractantem nequitiae coarguens, et adolescentis fidem commendans! Hac
si plures uterentur, minor esset invidiae et detractionis locus.


      

Faceta cuiusdam responsio multis episcopis accommodata

Idem rogatus ab amico quidnam sibi vellent duo veluti apices in
episcoporum mitris constituti, respondit significari anteriori Novum,
posteriori Vetus Testamentum, quae ipsi tenere memoria deberent.
Procedens ulterius percontator, cum quaesisset quid etiam significarent
duae veluti corrigiae, quae a mitra post renes pendent: “Neutrum
illorum” inquit “episcopos scire”. Faceta responsio et multis episcopis
accommodata.


      

Facetum dictum cuiusdam in Franciscum Philelphum

Cum in palatio Apostolico, in coetu secretariorum, cui et multi viri
doctissimi (ut solet) aderant, sermo de impura inquinataque vita
scelestissimi hominis Francisci Philelphi ortus esset, multique multa in
eum scelera coniecissent, quaesivit quispiam an Philelphus genere
nobilis esset. Tum unus contribulis eius, optimus vir et admodum
facetus, vultu ad gravitatem composito: “Apprime” inquit, “maxima is
fulget nobilitate, nam pater eius semper mane vestes sericas induebat”
denotans eum sacerdotis filium. Vestimenta enim, quibus presbyteri in
sacris utuntur, ut plurimum serica existunt.


      

Contra eumdem facetia

Tum alter non iniocundus vir: “Non mirum est” inquit “si, nepos Iovis,
gesta parentum imitatus, et alteram Europam rapuit, et alterum
Ganymedem”, denotans eum et virginem Graecam, Ioannis Chrysolorae
filiam, ab eo stupratam in Italiam advexisse, et quemdam adolescentem
Patavinum ab eo propter formam in Graeciam advectum.


      

De lenone facto ex notario

Erat notarius Gallicus Avenione, in Romana Curia admodum scitus, qui,
cum publici scorti amore captus artem notarii descisset, quaestu
meretricio vitam agebat. Is, cum Calendis Ianuarii, quod est anni
principium, novam vestem induisset, in manica litteris argenteis
ascripsit verbis Gallicis: “De bene in melius”. Visum est sibi lenonis
exercitium priori esse honore praeferendum.


      

Facetum cuiusdam Petrilli ut liberaret hospitale a sordidis

Cardinalis Barensis, Neapolitanus genere, tenebat hospitale Vercellis in
Gallia citeriori, ex quo parum percipiebat emolumenti, propter impensas
quae in pauperes ibi fiebant. Misit ergo de suis quemdam, Petrillum
nomine, ad colligendum pecunias. At ille, cum hospitale refertum variis
languidis ac morbosis, qui bona illius loci absumebant, conspexisset,
vestimentis medici indutus hospitale ingressus est, visisque diversi
generis ulceribus, cum omnes convocasset: “Nulla” inquit “medela utilis
ad sanandum ulcera vestra adhiberi potest, nisi ex pinguedine hominis
unguentum fiat. Itaque inter vos hodie sortem iaciam quis pro salute
caeterorum vivus in aqua poni ac coqui debeat”. Singuli his verbis
territi aufugerunt, ne mortis sors in eum caderet: eo modo hospitale
impensa sordidorum hominum liberavit.


      

Facetia cuiusdam qui subagitabat omnes de domo

Florentinus quidam habebat domi iuvenem, qui filios litteras doceret. Is
diutina consuetudine, primo ancillam, tum nutricem, deinde patronam,
postremo etiam discipulos cognovit. Hoc cum rescisset pater, erat enim
homo perfacetus, vocato in secretius cubiculum iuvene: “Postquam” inquit
“omnes meos subegisti (quod tibi vertat bene), ne quis excipiatur hac
sorte, et me quoque subagites volo”.


      

De sono

Erat olim tempore Bonifacii Noni sermo inter quosdam qui ex omnibus
iocundior ac suavior esset sonus. Aliis aliud praeferentibus, Litus
Imolensis, secretarius cardinalis Florentini, eius qui vere Florentinus
fuit, campanulam caeteris sonis iocundiorem esurienti videri dixit. Mos
est enim cardinalibus ut familiam ad prandium atque ad coenam sono
campanulae vocent, qui cum tardiusculus sit quandoque, quam ferat
multorum appetitus, auditus fert summam esurienti voluptatem. Itaque
omnes illum recte sensisse iudicarunt, et hi praesertim qui id saepius
fuerant experti.


      

De filio principis muto, iussu patris, propter linguam maledicam

Principi olim Hispano erat filius adultus linguae maledicae ac
contumeliosae, qua ex re multorum odia contraxerat: ob eam causam pater
filio, ut perpetuo sileret cum indixisset, paruit ille. Accidit interea
ut solemni convivio regis, praesente regina, ambo interessent.
Adolescens ad caetera industrius cum ministraret, ut mutus, patri,
regina (ea impudica erat) vere mutum surdumque existimans et sibi id
conducere, rogavit patrem ut secum esse filium pateretur. Id cum
impetrasset, adhibuit eum secretioribus rebus, ita ut impudicitiae saepe
testis esset. Simili iterum convivio pater post biennium affuit. Rex
interim viderat saepius adolescentem, quem omnes mutum putabant. Hic cum
reginae ministraret, petiit patrem rex, casune an natura filius mutus
evasisset: neutrum, ille respondit, sed iussu suo ob linguae
maledicentiam. Rogavit rex ut licentiam permitteret loquendi. Cum
diutius pater restitisset, dicens aliquid scandali secuturum, tandem
regis praecepto loqui filium, si vellet, iussit. Ille imprimis ad regem
conversus: “Habes uxorem” inquit, “eam, qua nunquam aliqua prostituta
meretrix impudentior, aut improbior fuit”. Confusus rex prohibuit
amplius loqui. Mos est quorumdam ut, licet raro, tamen semper loquantur
male.


      

Cuiusdam tutoris facetum

Dacconus de Ardingellis, civis Florentinus, relictus tutor cuidam
pupillo, cum bona illius diutius administrasset omniaque gulae causa
absumpsisset, tandem, cum posceretur ratio gestorum, iussus a magistratu
producere libros introitus ut aiunt, et exitus, os et nates ostendit:
dicens nullos sibi, nisi illos, alterum introitus, alterum exitus,
libros esse.


      

De Fratre qui cognovit commatrem malitia faceta

Frater quidam Mendicantium iniecerat oculos in commatrem adolescentem
pulchram maximeque torquebatur amore illius. Cum puderet aliquid
inhonestum ab ea petere, excogitavit versutia mulierem decipere.
Pluribus diebus fasciatum detulit indicem digitum, simulans se maximo
dolore torqueri. Tandem diutius conquerente illo, rogavit commater num
quae remedia expertus esset: “Multa”, ille respondit, sed nihil
profuisse; uno autem medicamento, quod quidam medicus suasisset, se uti
non posse, et id tale esse ut erubesceret proferre. Hortante muliere ne
puderet loqui quae ad medelam tanti morbi spectarent, ille, velut
admodum timidus, aut digitum abscindendum esse ait, aut in natura
mulieris esse aliquandiu tenendum, quoad ex calore ulcus maceraretur:
sed non audere se propter honestatem id ab aliqua petere. Commater
pietate mota suam operam pollicetur. Ille, ex verecundia, loco tenebroso
opus esse dixit: non enim se in luce ausurum tali obsequio uti.
Consensit mulier, nil mali verita. Ille, ut in obscurum ventum est,
recumbente muliere, primo digitum, deinde priapum in vulva inseruit: quo
facto, ulcus apertum esse dixit et saniem emisisse: ita index liberatus est.


      

Facetissimum Angelotti dictum de cardinali Graeco barbato

Angelottus Romanus cardinalis, in multis perfacetus, cum cardinalis
Graecus ad Curiam prolixa de more barba venisset, mirantibus aliquandiu
multis illum barbam non deponere praeter consuetudinem caeterorum: “Bene
se hoc habet” inquit “nam inter tot capras, percommode residet unus hircus”.


      

De quodam equestre corpulento

Equestrem quemdam admodum corpulentum urbem Perusium ingressum cum
permulti (natura enim ad facetiam sunt prompti) anteriori contra morem
equi parte iocando ferre manticam dicerent, ille faceto responso: “Atqui
ita est opus” inquit “in urbe furibus ac latronibus referta”.


      

Facetum cuiusdam iudicis in advocatum qui allegavit “Clementinam” et
“Novellam”

Causa quaedam testamentaria tractabatur Venetiis apud iudices in certa
Curia saeculari. Aderant advocati partium, quisque sui clientis ius
defendens. Alter et sacerdos, qui testem suae defensionis attulit
Clementinam et Novellam, certam sententiam earum referens. Tum ex
iudicibus grandaevus quidam, cui ea nomina ignota erant, et qui parum
cum Salomone commercii contraxerat, truci vultu in advocatum versus:
“Quid diabole, tu” inquit “non erubescis coram talibus viris feminas
impudicas et meretriculas nominare? Earum verba pro sententiis a nobis
comprobari putas?”. Existimavit vir ille stolidus Clementinae et
Novellae non legum, sed feminarum nomina esse, quas ille pro concubinis
haberet domi.


      

Remedium ad frigus evitandum

Quaerenti aliquando mihi quomodo nocte frigus in lecto vitaretur: “Eo”
quidam astans ait “quo socius meus, dum vacaret studiis, utebatur. Nam
cum semper solitus esset post coenam ventrem purgare, quandoque eo usu
abstinebat, asserens retentum stercus calefacere noctu corpus”. Remedium
frigoris desuetum.


      

De praedicatore quodam

Praedicator ad populum in festo Sancti Christopheri multis verbis
extollebat Sanctum quod Christum suis humeris portasset, saepius
interrogans: “Ecquis tantam habuisset in terris praerogativam, ut
Salvatorem ferret?”. Et cum molestius in hac interrogatione
perseveraret: “Quis unquam simili fuisset gratia?”, ex astantibus
facetus quidam frequenti interrogatione pertaesus: “Asinus” inquit “qui
et Filium et Matrem portavit”.


      

De adolescentula segregata a viro

Adolescens quidam Veronensis praestanti forma adolescentulam uxorem
duxit. Is cum plus aequo indulgeret matrimonio, pallorem vultus macies
ac debilitas corporis secuta est. Mater filio sollicita ac deteriorem
morbum verita, filium rus longe ab uxore ablegabat. Illa, viri maerens
desiderio, coeuntes passeres conspicata: “Abite” inquit “ne si vos
socrus conspiciat, et vos alio in diversa distrahat loca”.


      

De duorum contentione pro eodem insigni armorum

Ianuensis onerariae navi patronus, qui in Gallia conductus a rege
adversus Anglicos navigavit, gestabat scutum in quo bovis caput depictum
erat. Conspicatus hunc Gallicus nobilis, cum illud armorum insigne sibi
vindicaret, orta altercatione, Gallicus Ianuensem ad certamen
provocavit. Ianuensis, accepta provocatione, in campum ad certamen nullo
apparatu descendit: alter multis impensis ornatissimis in campum
constitutum venit. Tum Ianuensis: “Quid est” inquit “propter quod
certaturi hodie invicem sumus?”. Ille: “Assero” inquit “tua insignia mea
meorumque prius quam tuorum fuisse”. Cum Ianuensis quaenam sua esse
diceret: “Caput bovis” ait. Hic Ianuensis: “Non est opus certamine
aliquo” inquit “nam hoc, quod porto, non bovis sed vaccae est caput”.
Faceto dicto inanis Gallici iactantia est elusa.


      

Facetum medici qui sorte medelas dabat

Mos est in urbe Roma ut infirmi urina mittatur ad medicum, cum uno aut
duobus argenteis nummis, ut consulat sanitati. Quidam medicus, quem ipse
novi, varia nocte remedia morbis scribebat in scedulis (quas “receptas”
vocant). Eas omnes in sacculum ponebat. Mane, cum urinae ad eum
referrentur. postulato remedio, ille manum ponebat ad sacculum, casu
quae in manus incideret sumpturus, dicens inter capiendum petenti
vulgaribus verbis: “Prega Dio te la mandi buona” id est: “Roga Deum ut
sortiaris bonam”. Misera eorum conditio, quibus non ratio sed fortuna
opitulabatur.


      

Exploratio ad hominem tristem ob pecuniam debitam

Deambulabat Perusinus quidam per vicum cogitabundus ac maestus, quem cum
obvius interrogasset quid eum torqueret, atque ille respondisset se
pecuniam debere quam nequiret exsolvere: “Vah” inquit “stulte, relinque
has cogitationes creditori”.


      

De poena imposita Graecis et Ianuensibus homicidis

Quidam Ianuenses habitantes Perae (ea est Ianuensium civitas prope
Constantinopolim) cum, negotiandi causa, Constantinopolim divertissent,
orta inter eos ac Graecos discordia, partim ex eis interfecti, partim
vulnerati sunt. Cum peteretur ab Imperatore iustitiam de homicidis
fieri, ille prompte se id facturum pollicitus, barbam Graecis in poenam
sceleris radi iussit, quae mulcta apud eos ignominiosa habetur. Praetor
Ianuensium, qui erat Perae, se delusum putans, consanguineis Ianuensium
promisit ut ipsemet suas iniurias ulcisceretur. Sumpto itaque tempore,
Constantinopolim ingressi nonnullos Graecos occiderunt ac vulneraverunt.
Ingens querela statim ad praetorem Perae ab Imperatore defertur, poenam
maleficii postulante. Ille se puniturum maleficos libere asserens, die
ad poenam praestituta, captos homicidas reliquosque in publicum produci
iussit, tanquam illos capite mulctaturus. Convenerant ad famam rei tum
Graeci permulti, tum populus universus Perae exspectantes poenam,
sacerdotesque aderant parati cum crucibus, veluti elaturi cadavere
mortuorum. Tum praetor, silentio per praeconem facto, omnibus maleficii
reis culum radi fecit, asserens Ianuenses barbam non in facie, sed circa
nates ferre. Ita rasura et faciei et culi aequata maleficii poena est.


      

Facetum contra Romanos qui edunt “virtutes”

Calendis Maii Romani varia leguminum genera, quae “virtutes” appellant,
simul coquunt mane eduntque. Franciscus Lavegnis Mediolanensis, per
iocum, cum is mos recitaretur inter socios: “Nequaquam mirum est” inquit
“Romanos a superioribus degenerasse, cum singulis annis eorum “virtutes”
edendo absumant”.


      

De quodam qui vovit candelam Virgini Mariae

Cum essem in Anglia audivi facetum dictum cuiusdam magistri onerariae
navis, qui erat Hibernicus. Iactabatur magnis in mari fluctibus navis et
tempestate quassabatur, adeo ut salutem omnes desperarent. Magister, si
salva navis evaderet tempestatem, cuidam ecclesiae Dei Genitricis
Virginis Mariae, quae ante ob similia miracula insignis erat, vovit
candelam ceream instar navis. Tum socius cum votum culparet ut
difficillimum factu, cum in tota Anglia tantum cerae non esse affirmaret
ut talis candela possit confici: “Oho! tace” inquit magister, “et
quantumlibet Matri Dei pollicear, dummodo periculum evadamus, sine. Nam
si salvabimur, candela parvi nummuli contenta erit”.


      

Facetum item de alio qui fecit votum Sancto Cyriaco

In eamdem sententiam Anconitanus quidam mercator in Sanctum Cyriacum
(quem civitas barba promissa depictum patronum colit) iocatus est.
Iactata magnis aliquando fluctibus navi, mortem veritus domum Cyriaco
infra certum tempus se daturum vovit. Eo elapso, id Antistiti ecclesiae
per confessionem fassus est. Sacerdos (utile enim id sibi futurum erat)
ad exsolvendum votum hortatur. Ille se tanto onere exsoluturum
pollicitus, cum saepius et non absque reprehensione promissi nimium
dilati admoneretur, seu molestia sacerdotis tam frequenter monentis, seu
impietate motus, semel interpellatus: “Ohe! ne me amplius hac de re
obtundas” ait “nam maiorem, quam qua Cyriacus est, iam barbam decepi”.


      

Mulier vidua quae cupiebat habere virum provecta aetate

Mulier vidua cum diceret vicinae se, licet iam de vita huius saeculi non
curaret, cupere tamen virum quietum provecta aetate, societatis potius
et communis vitae subsidii, quam alterius rei causa, cum potius de
salute animae quam corporis lascivia esset cogitandum: illa inventuram
se eiusmodi virum pollicita, postridie ad viduam redit et se comperisse
virum testatur, in quo omnes quas cuperet virtutes inessent, et illum
imprimis, quod ipsa optare videretur, mancum virilibus esse. Tum vidua:
“Istum” inquit “ego virum nullo pacto volo. Nam si pacialis” (ita enim
hominum appellavit genitorem) “desit, quis mediator (pacifice enim cum
viro vivendum est), si quando, ut fit, altercatio gravior aut discordia
invicem oriretur, constitueret inter nos pacem?”.


      

De quodam Fratre abbatissam impraegnante

Abbatissam certi monasterii de Urbe, quam novi, cum amaret Frater
ordinis Minorum, petiit saepius concubitum eius. Id deneganti mulieri,
eo quod vereretur ne conciperet, et exinde poenam metuenti, pollicitus
est Frater quoddam “breve”, ut appellant, se illi daturum, quod si ad
collum filo sericeo suspensum ferret, prohiberet prolem, et eo modo
secura coire cum quocumque vellet posset. Credidit illa quod optabat:
Frater mulierem saepius compressit. Post tres menses, mulier gravida
comperta est: id resciscens Frater aufugit. Abbatissa se delusam
conspiciens, “breve” illud dissolvit aperuitque, ut videret quid intus
esset scriptum. Verba haec erant vulgaria: “Asca imbarasca, non facias
te supponi, et non implebis tascam”. Optima ad prohibendam fecunditatem
incantatio.


      

Cuiusdam pueri miranda responsio in Angelottum cardinalem

Angelotto cardinali Romano homini mordaci et ad iurgandum prompto,
verborum satis, prudentiae parum erat. Ad eum, cum Pontifex Eugenius
esset Florentiae, accessit visitandi gratia puer decennis admodum scitus
usus paucis verbis, oratione satis luculenta. Admiratus Angelottus pueri
gravitatem suavitatemque dicendi, ac nonnulla percunctatus ad quae puer
scite respondit, versus ad astantes: “Simili ingenio et ita docti a
pueritia” inquit “crescentibus annis decrescunt intellectu, et
stultiores provecta aetate evadunt”. Tum puer extemplo: “Doctissimus
ergo profecto sapientissimusque prae caeteris vos in teneris annis esse
debuistis”. Obstupuit subito faceteque responso cardinalis, stultitiae
ab illo reprehensus, quem ferme infantem videbat.


      

De discipulo cerdonis qui subagitabat uxorem magistri

Aretii discipulus cerdonis saepius domum redibat, simulans se ibi
commodius calceos suere. Orta ex frequenti recessu suspicione, cerdo
domum cum insperato redisset discipulum subagitantem uxorem deprehendit,
in quem conversus cerdo: “Pro istiusmodi sutura” inquit “nedum pecunias
dem tibi, sed habeto gratias malas”.


      

Facetia cuiusdam adolescentulae quae emittebat petum

Nupta adolescentula ad parentes proficiscens, cum per sylvam iter cum
viro faceret, conspectis nonnullis ovibus quas arietes subigebant
quaesivit cur potius cum illis quam cum allis coirent. Vir, iocando:
“Quae petum facit ovis” inquit “statim comprimitur ab ariete”. Petiit
illa numquid et viris id moris esset. Cum vir annuisset, illa statim
petum edidit: vir ioco suo deprehensus uxorem cognovit. Cum deinde
paulum viae processissent, iterum mulier pepedit. Vir denuo matrimonio
usus est. Cum iam ad finem nemoris pervenissent, femina, tali ludo
gaudens, tertio petum emisit. Tunc vir, coeundo et ambulando fessus:
“Non si cor cacares” ait “te amplius subagitarem”.


      

Quid sit acceptius Deo, dicere aut facere?

Facetus quidam notus meus petivit a religioso utrum esset Deo acceptius,
dicere aut facere. Ille “Facere” cum dixisset: “Ergo” alter “plus
meretur qui facit Pater Noster, quam qui dicit” ait.


      

De Aegyptio hortato ad fidem

Hortatus est Christianus quemdam infidelem Aegyptium, quocum sibi
diutina vitae consuetudo fuerat, cum is in Italiam venisset, ut semel
interesset in ecclesia, dum Missa solemnis celebraretur. Assentitur
ille, et Missae interfuit cum Christianis. Rogatus deinde in coetu, quid
sibi de caerimonis et solemnitate Officii videretur, respondit omnia
recte et ex ordine praeter unum sibi videri facta: nullam enim caritatem
in ea Missa esse servatam, cum unus solus, reliquis esurientibus,
comedisset ac bibisset, nulla portione cibi ac potus reliquis impensa.


      

De episcopo Hispano qui comedit perdices pro piscibus

Episcopus Hispanus iter faciens die Veneris ad hospitium divertit,
missoque servo qui pisces emeret, non reperiri eos venales, sed duas
perdices patrono retulit. Ille eas emi et simul coqui ac in mensam ferri
iussit. Admiratus servus, qui eas emptas pro die Dominico crederet,
quaesivit ab episcopo num eas esset esurus, cum tali die carnee essent
prohibitae. Tum episcopus: “Tum pro piscibus” inquit “utar”. Multo id
magis admiranti responsum: “An nescis” ait “me sacerdotem esse? Quid est
maius” inquit “ex pane corpus Christi facere, an ex perdicibus pisces?”.
Factoque crucis signo, cum eas in pisces verti imperasset, pro piscibus
usus est.


      

De fatuo dormiente cum archiepiscopo Coloniensi, qui dixit eum quadrupedem

Archiepiscopus Coloniensis defunctus habebat in deliciis fatuum, qui
secum in lecto cubabat. Cum aliquando monialis eodem in lecto iaceret,
sensit fatuus, qui in inferiori parte iacebat, plures solito esse in
lecto pedes. Tacto uno pede, quaesivit cuiusnam is pes esset. Suum esse
respondit archiepiscopus. Cum alterum, deinde tertium, quartumque
tetigisset, omnes archiepiscopus respondit suos esse. Tum ille festinus
surgens ad fenestram prodiit, magna voce exclamans: “Accurrite omnes ad
videndum novum et insuetum monstrum. Noster enim archiepiscopus
quadrupes factus est!”. Ita patroni turpitudinem detexit. Insanior est
certe fatuo, qui fatuis delectatur.


      

Facetum Martini Pontificis in oratorem molestum

Petebat a Pontifice Martino v orator ducis Mediolani nescio quid
instantius, quod ille concedere nolebat. Cum orator importunius
instaret, sequebatur petendo Pontificem usque ad cubiculi fores. Tum
ille ut se ea molestia eximeret, posita ad genas manu: “Ho! dentes summe
doleo” inquit, relictoque oratore cubiculum ingressus est.


      

De quodam qui damnabat vitam cardinalis Angelotti

Damnabat quidam multis verbis vitam et mores Angelotti cardinalis
defuncti. Fuit enim rapax et violentus, ut cui nulla esset conscientia.
Tum ex astantibus unus: “Opinor” inquit “diabolum iam vorasse et cacasse
eum saepius ob scelera sua”. Alter, vir facetissimus: “Adeo mala caro
eius fuit” inquit “ut nullus daemon, quantumvis bono stomacho, illam
prae nausea comedere auderet”.


      

De fatuo qui militem Florentinum irridebat

Erat olim Florentiae equestris ordinis vir nobis notus, statura admodum
parvus, et barba utebatur paulum prolixa. Quidam fatuus eum irridere
coepit et in staturam ac barbam iocari quotiens in via in ipsum
incidisset, adeo importune, aliquando ut molestus esset. Hoc equitis
sentiens uxor, fatuum ad se vocatum optimo cibo farsit vestemque dedit,
rogans ne amplius illuderet viro. Promisit ille, et, cum offenderet
aliquando hominem, tacitus praeteribat. Hoc admirati astantes ad
loquendum irritabant, simul quaerentes cur nil, ut antea, loqueretur.
Tum ille, digito ad os posito: “Obturavit” inquit “os meum, ut amplius
nequeam loqui”. Optimus ergo ad conciliandam benevolentiam opifex est cibus.


      

Excusatio sterilitatis filiae ad patrem

Domini cuiusdam uxor reiecta ac repudiata est a viro post annos aliquot
ob sterilitatem. Cum in domum paternam redisset, obiurgavit eam secreto
pater, quod non, et cum aliis, creandis liberis operam dedisset. Tum
illa: “Mi pater” inquit “nulla huius rei residet in me culpa: omnes enim
domesticos, etiam stabularios sum experta an possem concipere, et
nullius usus profuit mihi”. Doluit filiae fortunam pater procul
existentis a sterilitatis culpa.


      

Ioannis Andreae adulterium deprehenditur

Ioannem Andream, doctorem Bononiensem, cuius fama admodum vulgata est,
subagitantem ancillam domesticam uxor deprehendit. Re insueta stupefacta
mulier, in virum versa: “Ubi nunc” ait “Ioannes, est sapientia vestra?”.
Ille nil amplius locutus: “In vulva istius” respondit “loco admodum
sapientiae accomodato”.


      

De Fratre Minorum qui fecit nasum puero

Romanus vir facetissimus, in coetu mihi confabulanti retulit historiam
risus plenam quae acciderat vicinae suae: “Frater” inquit “ordinis
Minorum, nomine Laurentius, oculos coniecerat in adolescentulam formosam
nuptam vicino” (et nomen retulit) “meo. Quaerens ulterius progredi,
petivit a viro ut primae prolis compater esset. Praesentiens Frater, qui
omnia vestigia adolescentulae observabat, illam esse praegnantem, viro
praesente accessit ad mulierem, et tanquam futurorum divinator, dixit et
gravidam illam esse, et parituram quod plurimum maestitiae afferret.
Mulier de femina suspicans dictum: “Etiam si femella fuerit” inquit
“erit gratissima”. Aliud quid gravius maesto vultu Frater asseverans,
scrupulum quid esset noscendi iniecit mulieri: quo instantius futura
rogabat, ille constantius se dicturum negabat. Tandem sua mala noscendi
cupida mulier, clam viro, accersito Fratre multis precibus impetravit ut
sibi quid id monstri esset referret. Ille silentio opus esse dictitans,
tandem ait illam masculum parituram et absque naso, quae est turpissima
omnium in facie hominis nota. Exterrita adolescentula, et numquid
remedium adhiberi posset petens, annuit ille, sed certa die opus esse ut
cum ea concumberet, et se suppleturum viri defectum, et puero additurum
nasum. Quamvis durum id feminae videretur, tamen, ne infans informis
nasceretur, praestituta die, se subdidit Fratri. Et, cum ille nondum
nasum perfectum esse diceret, saepius cum muliere concubit. Illa prae
verecundia cum staret immobilis, Frater moveri eam iubebat, ut ex
confricatione magis nasus cohaereret. Tandem casu masculus ortus est, et
naso admodum protento. Id admirante muliere, Frater nimiam naso
perficiendo operam impensam dixit. Hoc ipsamet viro retulit, existimans
rem infandam filium absque naso deformatum nasci; quod et maritus
laudavit et operam compatris non est aspernatus”.


      

De mendacissimo Florentino

Erat Florentiae quidam adeo mendaciis assuetus, ut nunquam verum ex ore
suo prodiret. Unus quocum saepius consueverat multisque fallaciis usus
erat, cum ei semel mendax obviam fieret tanquam locuturus: “Mentiris”
inquit ille. “Quomodo mentior” ait “qui nihil dixi?”. Tum alter: “Ego,
si quid loqueris, aio”.


      

Zelotypus quidam se castravit ut uxoris probitatem cognosceret

Quidam in civitate Eugubii admodum zelotypus, Ioannes nomine, nesciebat
quo maxime modo animadverteret si uxor cum altero aliquo consuevisset.
Excogitata calliditate zelotypis digna se ipsum castravit, eo concilio
ut, si uxor postmodum concepisset, in adulterio fuisse convinceretur.


      

Sacerdos offerentibus quid dicens audiverit

Cum quidam sacerdos Castri Florentini, in Offertorio, quod die solemni
ex consuetudine recipiebat a populo, illud de more diceret offerentibus:
“Centum pro uno accipietis et vitam aeternam possidebitis”, unus senex
nobilis qu nummum dabat, auditis his verbis: “Satis dicerem” inquit “si
tantum capitale (ut vulgo dicitur) redderetur mihi”.


      

Sacerdos praedicavit et in numero erravit, “centum” pro “mille” dicens

In eadem sententia sacerdos quidam, cum exponeret populo suo Evangelium,
referens Salvatorem nostrum quinque panibus quinque milia hominum
saturasse, errore dixit pro quinque milibus quingentos. Tum clericus
suus cum submurmurans dixisset eum in numero errasse, cum quinque milia
Evangelium referret: “Tace” inquit “stulte, nam vix numerum, quem dixi,
credent”.


      

Sapiens dictum carlinalis Avinionensis ad regem Franciae

Visum est mihi in has confabulationes nostras conferre salsum dictum
cardinalis Avinionensis, viri prudentissimi, quem, cum Pontifices
Avinione morarentur, cum equi plures strati phaleratique vacui
sessoribus pro magnificentia praeirent, rogavit eum rex Franciae
indignabundus numquid Apostoli ea pompa usi essent. Tum cardinalis:
“Nequaquam” respondit “sed Apostolos eo quoque fuisse tempore” inquit
“quo et reges aliis moribus viverent, cum pastores essent et armentorum
custodes”.


      

Terribile factum in Lateranensi ecclesia

Non confabulandi, sed a sceleribus deterrendi gratia, res monstro
similis refertur. Quidam religiosus ex ordine Augustinensium Romanus,
dum verba haberet ad populum hac quadragesima me astante hortareturque
ad confessionem peccatorum, hoc miraculum sibi accidisse sex annis antea
dixit. Cum noctu in basilica Lateranensi cum aliis surrexisset post
mediam noctem ad matutinas horas Deo canendas, ait vocem e sepulchro,
quo antea 18 diebus quidam Romanus civis conditus fuerat, prodisse,
saepius compellantem ut ad se adirent: illos ad primam vocem territos,
tum paulum confirmato animo quo vox trahebat accessisse, ac subinde
mortuum dixisse ne timerent, sed irent calicemque afferrent et lapidem
submoverent. Quo facto surrexisse mortuum ac hostiam sacratam, quam ante
mortem sumpserat, in calicem spuisse: tum dixisse se damnatum maximis
cruciari poenis, eo quod matrem filiamque cognoverat, quae scelera
nunquam fuisset confessus: his dictis cadaver recubuisse.


      

Praedicator multum clamans quomodo confundebatur

Cum religiosus ad populum praedicans saepius, ut stultorum mos est,
magna voce clamitaret, quaedam ex astantibus feminis ad exclamantis
veluti rugitum plorabat. Hac re saepius animadversa, religiosus
existimans mulierem verbis suis, ex zelo Dei et conscientia motam flere,
ad se vocatam rogavit quae causa esset gemitus, et num verbis suis
mentis spiritu agitata, lacrimas illas pias, ut putabat, effunderet.
Illa vero vocibus et clamoribus eius impulsam se acriter animo commoveri
et dolere respondit: se enim viduam esse cui olim asellus a marito esset
relictus, ex quo partem sui victus traheret, cum saepius, ut religiosus
ille consueverat, rugire die noctuque solitum: tunc defunctum se miseram
sine subsidio reliquisse. Itaque cum praedicantem illum audiret magnis
vocibus resonantem, similem illum voce asino suo videri, cuius
recordatione commota ad flendum, etiam invita, impelleretur. Stultus
ille, latrator potius quam praedicator, sua stultitia confusus abiit.


      

De adolescentula per senem maritum delusa

Florentinus iam senex uxorem duxit adolescentulam, quae a matronis
edocta ut primo insultu noctis obsisteret viro, neque primo proelio
arcem traderet, renuit congressum. Vir, ad navigandum plenis ad id
impensa opera velis paratus, ubi illam renitentem cognovit, quaesivit
cur sibi non obsequeretur. Cum virgo dolorem capitis causata esset, vir
demissa virga in aliud latus revolutus, usque ad diluculum dormivit.
Puella sentiens se non amplius peti, dolensque consilium datum et se
postulanti non consensisse, excitato viro dixit se non amplius dolere
caput. Tum ille: “At ego nunc doleo caudam” respondit, uxore virgine, ut
erat, relicta. Sanum igitur consilium est accipere rem proficuam, cum datur.


      

De reliquiis bracharum cuiusdam Minoris

Res digna risu et ut confabulationibus inseratur nuper accidit Ameliae.
Nupta mulier et mota, ut existimo, bene agendi conscientia, confitebatur
peccata sua religioso ex ordine Minorum. Hic, inter loquendum, exarsit
in concupiscentiam carnis, et, tandem multis verbis muliere in
voluntatem suam traducta quaerebatur facultas et locus rei conficiendae.
Placuit ut mulier, se aegram fingens, hunc Fratrem pro confessore ad se
vocaret: consuesse enim solos eiusmodi homines relinqui, ut, remotis
arbitris, quae ad animam spectant libera sit loquendi facultas. Illa,
ficta aegritudine corporis, lectum ingreditur, dolorem pergrandem
simulat, confessorem accersit, qui, ut ad eam venit, cum caeteri
abissent, solus solam saepius cognovit. Cum diutius morarentur,
interventu aliorum, Frater, veluti nondum perfecta confessione, abiit
postridie reversurus. Redit, mulieris supra lecticam brachis positis,
priorique modo peccata examinat. Vir nonnihil suspicans de tam longa
confessionis mora, cubiculum ingreditur. Ille, subito interventu
perculsus, brachas oblitus abiit. Maritus, brachis visis, exclamat
adulterum, non Fratrem esse, totaque domus ad bracharum conspectum
facinus indignum conclamat. E vestigio Primarium conventus Fratrum vir
clamitans convenit, indignum factum queritur, mortem malefico minatur.
Alter, qui senex erat, iram comprimit, asserens illum in propriae
familiae suumque dedecus exclamare; taciturnitate et reticentia esse
opus, ut contegeretur crimen. Ille ita rem palam esse, repertis brachis
ait, ut nequeat celari. Senex ad id remedium profitetur: asserturum se
enim illas S. Francisci brachas esse, quas Frater ad liberandam mulierem
portarit: accessurumque eo profitetur cum processione et pompa
brachasque publice exinde reportaturum. Probato consilio, Primarius
Fratres illos convocat, ac cum cruce vestibusque sacris domum illius
accedit, brachasque devote capiens, et, tanquam reliquias religiosas
super peplum sericum suspensis manibus ferens, tum viro, tum mulieri,
tum reliquis obviis exosculandas porrexit, et magna cum caerimonia et
cantibus ad conventum deductas in sacrario cum caeteris reliquiis
locavit. Detecto postmodum dolo, oratores eius urbis questum eam
iniuriam venerunt.


      

De “brevi” contra pestem ad collum suspendendo

Nuper cum ivissem Tibur cupidus videndi liberos, quos eo pestis causa ex
Urbe miseram, audivi rem dignam risu et confabulationibus nostris.
Paucis antea diebus, Frater quidam, ex his circulatoribus, in vicinis
castellis ad rusticos praedicans pollicebatur (erat enim pestis
suspicio) se daturum eius certum, ut aiunt, “breve”, quod ad collum qui
gestarent nunquam peste possent perire. Stulta plebecula, hac spe
commota, pretio quo poterant brevia redimentes, ad collum filo virgeo
suspendebant. Edixerat autem Frater ne quis breve ante diem decimum
quintum reseraret: id si fecissent, virtutem amissurum. Multis
contractis nummis, Frater recessit. Brevia postmodum lecta sunt, ut est
cupiditas hominum nova cognoscendi; in eis vulgaribus verbis scriptum erat:

    ”Donna, se fili, e cadeti lo fuso,
    Quando te fletti, tien lo culo chiuso”.

Haec sunt Latine:

    “Mulier, si files, et cadit tibi fusus,
    Quando te flectis, tene culum clausum”.

Hoc omnium medicorum praecepta exsuperat et medelas.


      

Angelotti cardinalis os potius claudendum aperiebatur

Angelottus Romanus, admodum loquax et maledicus, nemini parcens erat.
Cum culpa temporis, ne dicam stultitia hominum, cardinalis factus esset,
aliquandiu, ut moris est, in secreto consistorio cardinalium tacuit:
vulgo enim clausum os tenere novos cardinales aiunt, donec Pontificis
permissu loquantur. Cardinalis Sancti Marcelli certo die, cum ab eo quis
petisset quidnam in consistorio egissent: “Os” inquit “aperuimus
Angelotto”. Tum ego: “Satius” inquam “consultiusque fuisset illi os sera
valida occlusisse”.


      

Equum exquisitum praestavit Redolphus se petenti

Ab Redolpho Camerinensi, cuius supra meminimus, quidam nobilis ex Piceno
dono petivit equum, cui tot conditiones ad pulchritudinem virtutemque
adiecit, ut nullo pacto talis equus inter sua armenta reperiri posset.
Tum Redolphus, quo illius voluntati satisfieret, equam et stallonem (ut
vulgo aiunt) ex suis elegit, atque ad illum destinavit inquiens se ei
instrumenta mittere, quibus equum suapte modo conficeret, cum nullus
eiusmodi prout postulasset inter suos reperiretur. Haec verba monent ne
adeo exquisita petamus, ut aut difficilia sint, aut negentur honeste.


      

Contentio mulierum extorsit dictum risu perdignum

Quaedam in Urbe (quam novimus) mulier corporis quaestu vitam ducens
habebat filiam grandiorem natu admodum pulchram, quam Veneri
dedicaverat. Orta inter ipsam aliquando et vicinam suam eiusdem
professionis contentione, ad iurgia et verborum contumelias pervenerunt.
Cum vicina, quorumdam maiorum auxilio confisa, matri et filiae acriter
minaretur, tunc illa, tacto filiae desuper femore: “Hoc mihi salvet et
custodiat Deus” inquit “quam tuta omnia tua verba et minas contemno”.
Optime quidem respondit: nam egregio patrocinio, et quo multi
delectabantur, fidebat.


      

Sacerdos laicum delusit se capere volentem

Sacerdos quidam meridie cum uxore rustici iacebat in lecto, sub quo
latebat rusticus, ut sacerdotem deprehenderet. Cum sacerdos labore
forsan nimio in quamdam levem vertiginem incidisset, nescius virum sub
lecto absconsum: “Ho! totum terrarum orbem mihi videor conspicere”
inquit. Tum rusticus, qui pridie asinum perdiderat, iniuriarum oblitus:
“Ho! respice, quaeso” ait “an sicubi asinum meum forsan videas”.


      

Fulloni in Anglia accidit res miranda cum uxore

Cum essem in Anglia, fulloni res ridenda et haud reiicienda a nostris
confabulationibus contigit. Is cum uxorem haberet multosque praeterea in
familia iuvenes atque ancillas, iniecit animum in unam earum, quae
pulchrior atque venustior videbatur. Cum eam super coitu requisivisset
saepius, illa rem detulit ad matronam. Eius concilio assentitur patrono.
Praestituta die atque hora in locum secretum ac subobscurum matrona
latuit pro ancilla. Accessit vir mulieremque cognovit nesciens uxorem
esse. Peracto opere, exiens a conclavi, quid egisset narravit uni ex
iunioribus, eumque hortatus est ut etiam ipse ancillam, prout credebat,
subagitaret. Accessit ille, quem mulier pro viro excepit nihil locuta.
Cum post eum et item alter a viro missus esset, mulier existimans
maritum esse tertium congressum passa est: et ipsa virum, et illi
ancillam esse opinati. Digressa occulte postmodum a loco mulier noctu
maritum redarguebat, qui in se esset remissus, et in ancillam adeo
libidinosus, ut una die ter se pro ancilla cognovisset. Dissimulavit vir
errorem suum, et uxoris, cuius ipse causa fuisset peccatum.


      

Confessio Tusca, et postea brusca

Quidam, qui sororis pudicitiae non pepercerat, Romam accessit criminis
confitendi causa, confessorem quaerens, qui Tuscus esset. Ostenso
homine, accessit, primum petens an Tusce loqui nosset. Annuente illo,
inter caetera delicta dixit se, cum esset in cubiculo solus cum sorore
tensa balista sagittasse illam. Tum confessor: “O scelus!” inquit
“numquid sororem occidisti?”. “Minime” respondit ille “sed tu non
intelligis sermonem Tuscum?”. “Novi satis” alter ait “cum sim ibi
genitus; nempe dixisti tensa te balista sagittasse sororem”. “Non” ait
ille “ita intelligo, sed dico me tetendisse balistam, et imposuisse
sagittam, et in sororem misisse”. “Num tu vulnerasti eam” inquit, “aut
faciem, vel aliquod membrum laesisti?”. “Oh!” respondit ille “nescis
sane loqui Tusce”. Atqui alter: “Verba quae dicis novi, sed cave ne tu
loqui Tusce ignores”. “Non dico” inquit “me sororem vulnerasse, sed
sagittam tensa balista emisisse”. Cum confessor dissimularet se ignorare
quae dicerentur, ille vero iteraret confessorem non intelligere Tuscam
linguam, repetens balistae et sagittae casum: “Nisi aliis verbis utaris”
ait “quid sentias ignoro”. Tum alter, cum diu pudore tergiversatus
esset, tandem vulgaribus verbis dixit aperte sororem suam se
compressisse. Hic alter: “Nunc tu loqueris Tusce apud Tuscum” inquit “et
te plane intelligo” et imposita erroris poenitentia recessit. Mali animi
est pudorem verbis ostendere, cum opere impudicus fueris ac scelestus.


      

De praelio picarum et gracularum

Hoc anno millesimo quadringentesimo quinquagesimo primo, mense Aprili,
res monstro similis accidit in confinibus Galliae, et eius quae nunc
dicitur Britannia. Picae et graculae aves, aciebus instructis in aere
immenso clangore per universum diem acriter pugnarunt. Victoria penes
graculas stetit: ex eis ad duo, ex picis ad quatuor milia, in terra
mortuae sunt repertae. Quid id prodigium ferat tempus ostendet.


      

Facetum dictum Francisci Ianuensium filiis

Franciscus Quaratensius, mercator Florentinus, morabatur Ianuae cum
uxore et familia. Filii sui macilenti erant et graciles corpore;
Ianuensium filii habitiores sunt et robustiores. Petivit quidam ex eis
ab Francisco, cur filii eius ita tenues essent et natura imbecilles,
Ianuensium vero non ita. Tum ille: “Causa est” inquit “in promptu. Ego
enim solus filios meos creo: vobis vero ad filios procreandos multorum
subsidia opitulantur”. Ianuenses quippe, sumpta uxore, paulo post
navigant, uxores desolatas viris aliorum praesidio, ut aiunt, annis
pluribus relinquentes.


      

De facto cuiusdam Florentini iusto, sed bruto

Retulit in coetu hominum mihi familiaris Florentinum quemdam, quem
nosset, uxorem formosam habuisse, quam multi proci sequerentur. Ex eis
quidam “serenatas” (ut aiunt) cum saepius noctu accensis cereis, ut
moris est, in via prope domum facerent, vir admodum facetus semel
tubarum cantu excitatus cum surrexisset de lecto ad fenestram cum uxore
accessit, conspectaque tumultuantium et lascivientium turba, magna voce
astantes rogavit ut ad se paulum suspicerent. Cum oculos omnes ad eam
vocem sustulissent, ille, exerto, et extra fenestram porrecto, cuius
erat copiosus, priapo, inanem laborem et inutilem sumere illos ait, cum
viderent se habere unde, etiam uberius quam ipsi possent, uxori
satisfaceret; itaque consulere ut huic eorum molestiae parcerent non
profuturae. Quo perfacete dicto, ab superflua cura destiterunt.


      

Faceta petitio senis laborem copulae non potentis

Adiecit et alter similem fabellam Florentini quoque vicini sui, qui, cum
esset aetate matura, uxorem duxerat iuvenem. Hanc amare coepit Ricardus
de Albertis, adolescens nobilis ac pulcher, qui similiter sono et cantu
perstrepentibus in via plurimis, noctu hominem a somno saepius
excitabat. At is demum ad Benedictum adolescentis patrem profectus,
narrata priori eorum consuetudine et mutuis officiis, post longam
querelam graviter questus est se nihil commeruisse cur eius filius se
vellet occidere. Ad haec pater stupens idque aegro animo ferens
respondit se id facinus prohibiturum, et simul rem sibi narrari
postulat, quo filium posset acrius compescere. Tum alter: “Uxorem meam”
inquit “deperit filius tuus, saepiusque suis tibiis et sonitu me et
uxorem noctu dormientes suscitat, quo fit ut vigilans, ultra quam vires
ferant uxorem, ne alium appetat, coner subagitare. Quod cum saepius
accidat, iam deficiunt ad id opus vires. Ita ni tuus filius ab incepto
desistat, iamiam tali vigilia peream necesse est”. Quo ioci genere
Ricardus, patris monitu, haud amplius illi molestus fuit.


      

Facetum dictum meretricis adiocans Venetis

Cum essem in balneis Petriolanis, audivi a quodam erudito viro dictum
meretricis facetum sane et haud indignum reliquarum confabulationum
nostrarum societate. Scortum erat, ait, Venetiis vulgare, ad quod cum
diversarum gentium viri accederent, quaesivit ab eo aliquando quispiam
quae sibi hominum natio maiori membro virili esse videretur. Mulier e
vestigio Venetos respondit. Cum causa postularetur: “Quoniam” inquit
“tam longo sunt priapo, ut cum saepius in remotissimis et ultra mare
sitis provinciis versentur, tamen cum uxoribus coeant et procreent
filios”. Iocata est in illorum uxores, quas viri provecti peregre
relinquunt aliorum curae.


      

Facetum dictum indocti doctiores confundens

Cum plures religiosi de aetate et operibus Salvatoris Nostri, et quomodo
post trigesimum annum praedicare coepisset colloquerentur, quidam rudis
litterarum astans quaesivit ab eis: “Quid primum Iesus fecit, postquam
trigesimum annum excessit?”. Cum alii haesitarent, alii varia sentirent:
“Nescitis” inquit ille “cum vestra doctrina, rem cognitu facilem”.
Petentibus illis quid primum egisset: “Trigesimum primum annum ingressus
est” ait. Omnes, oborto risu, facetum hominis dictum commendarunt.


      

Salsum hominis dictum contra mercatorem alios accusantem

Carolus Gerii, mercator Florentinus ex his mensariis qui Romanam Curiam
sequuntur, accessit Avinionem, prout moris est mercatorum qui in
diversis provinciis negotiantur. Romam deinde reversus, in convivio
domesticorum cum quaereretur ab eo inter loquendum de vita et moribus
Florentinorum, qui Avinione commorabantur, respondit gaudere omnes et
alacres esse, nam quicumque ibi per annum fuissent, dementes
efficerentur. Tum Aldigherius quidam ex convivis, homo perfacetus, rogat
Carolum quanto tempore ibidem commoratus esset. Cum sex menses tantum
Carolus respondisset, tum alter: “Peroptimo” inquit “ingenio, Carole,
extitisti, qui quod alii anno solent, tu sex mensibus perfecisti”.
Risimus omnes salsum hominis dictum.


      

Bellum mulieris responsum ad iuvenem suo amore flagrantem

Iuvenis quidam Florentiae amore calebat mulieris nobilis atque honestae,
quam ad templa et quocumque diverteret frequentius sequebatur. Hic cum
sociis tempus sibi et facultatem dari optabat, quo mulierem paucis
verbis a se ad id praemeditatis et compositis posset alloqui. Cum semel
ad templum Sanctae Luciae festo die mulier accessisset, tempus loquendi
adesse ex sociis unus ait, cum vidisset eam solam ad fontem adire aquae
benedictae. Ille, velut amisso spiritu stupidus, hortante atque
impellente socio, prope mulierem adiit; oblitusque eorum quae
cogitaverat, cum neque auderet loqui, socius autem instaret ut saltem
verba funderet, tandem ille: “Domina” inquit “ego sum vester
servitialis”. Ad quae verba subridens femina: “Satis superque satis
famulorum habeo” inquit “domi, qui et ahena verrant, et scutellas ac
incisoria lavent, ut pluribus mihi servitialibus non sit opus”. Riserunt
socii et hominis stupiditatem, et bellum mulieris responsum.


      

De nobili quodam tempore Friderici Imperatoris in armis praesumenti, sed
nil

facienti Tempore quo Fridericus Imperator (qui in Bonconvento, oppido
Senensium, defunctus est) prope Florentiam ad secundum lapidem, ut
hostis castra posuit, multi nobiles ad tuendam patriam arma sumpserant,
castris hostium insultantes. Tum quidam ex nobili familia iactabundus,
ascenso equo armatus, extra portam extento cursu ferebatur, increpans
tarditatem caeterorum, qui veluti timidi tardius incederent, seque vel
solum clamitans cum hostibus congressurum. Cum miliaris spatium currendo
et vires iactando transegisset, videns quosdam vulneribus confectos ab
hostibus reverti, coepit paulatim incedere tardius, lentoque passu
proficisci. Audito vero hostium cum civibus pugnantium clamore,
conspectaque a longe praeliantium pugna, gradum fixit immobilis. Cum
quidam, qui eius iactatoris verba audierant, cur non ulterius
progrederetur ad pugnam rogarent, tum ille, cum aliquamdiu siluisset,
tandem: “Non sentio me ita fortem et strenuum armis esse” ait, “ut
persuaseram mihi”. Pensitandae sunt animi et corporis vires, neque plus
promittendum quam queas praestare.


      

De homine qui per biennium cibum non sumpsit neque potum

Vereor ne id quod his nostris confabulationibus inseram caeteris
fabulosius videatur, cum et natura repugnet, et praeter modum videatur
mirandum: ita tamen verum esse compertum est, ut impudens videatur id
negare. Quidam, Iacobus nomine, qui tempore Eugenii erat in Romana Curia
ex his qui vocantur copistae, cum ad patriam Noviomum in Galliam
redisset, incidit in morbum gravem et diuturnum. Longior esset futura
narratio, si omnia recensere velim quae sibi in morbo asserit
contigisse. Tandem post annos multos, anno sexto Nicolai Quinti
Pontificis, reversus ad Curiam ut iret ad sepulchrum Salvatoris nostri,
nudus et inops (nam in itinere inciderat in latrones) divertit apud
Curiales, vicinos meos, honestissimos viros, quibus antea fuit notus. Is
biennio iam post morbum dicit se neque comedisse, neque potasse, cuius
rei periculum factum est saepius. Homo macerrimus est, sacerdos, et
sanae mentis, ut qui Officium continue dicat, et Missam, me vidente,
audierit. Plures et theologi et physici cum eo serio locuti sunt; rem
contra naturam aiunt, sed ita certa est, ut pervicacis sit id non
credere. Concursus fit ad eum quotidie hominum percontantium. Multi
varia de hoc sentiunt: sunt qui existiment corpus illud a daemone
habitari, sed nulla signa in eo apparent nisi prudentis viri, probi et
religiosi, qui hodie quoque scribendi exercitio vacat. Alii humorem
melancholicum asserunt praebere nutrimentum. Cum ipso egomet saepius sum
collocutus, falsa existimans quae dicebantur: is quoque non minus quam
reliquos se ex hoc admirari dicit. Non tamen subito, sed paulatim in
hanc consuetudinem descendit. Ego rem hanc magis admirarer, nisi
revolvens nuper quosdam annales, quos in Gallia olim transcripsi,
legissem idem tempore Lotharii Imperatoris et Paschalis Papae, anno
Domini octingentesimo vicesimo secundo, contigisse. Puellam scilicet
duodecim annorum in territorio Tullensi, villa Commertiaci, post
assumptam in Paschate sacram communionem, primo per decem menses pane,
deinde triennio potu et cibo abstinuisse, postea redisse ad priorem
vitam. Quod et iste de se sperat futurum.


      

Facetum hominis dictum asinum erudire promittentis

Tyrannus ad exhauriendum bona subditi, qui se multa facturum iactabat,
sub gravi poena praecepit ut asinum litteras doceret. Ille impossibile
ait fore, nisi multum temporis sibi in erudiendo asino concederetur;
petere quantum vellet iussus, decennium impetravit. Deridebatur ab
omnibus, quoniam rem impossibilem suscepisset. Ille amicos solatus: “Nil
timeo” inquit; “nam interim, aut ego moriar, aut asinus, aut dominus”.
Quibus verbis ostendit salutare esse rem difficilem in longum protrahi
ac differri.


      

De sacerdote Epiphania an vir esset vel femina ignorante

Socius quidam, in festo Epiphaniae, narravit mihi stultitiam ridiculam
sacerdotis contribulis sui. “Sacerdos fuit” inquit “qui populo nuntians
Epiphaniae celebritatem futuram: “Cras” ait “summa devotione veneremini
Epiphaniam; maximum est enim et praecipuum festum: nescio autem vir
fuerit an femina, sed quisquis extiterit, a nobis est summo timore hic
dies custodiendus”“.


      

Foenerator ficte poenitens in peius recidivat

Ad senem quemdam foeneratorem qui artem se desiisse simulabat, accessit
homo pecuniam sub foenore sumpturus, tulitque in pignus crucem
argenteam, in qua erat portiuncula ligni crucis Salvatoris Nostri. Cum
peteretur a sene ut pecuniam mutuaret: “Ego” inquit “ab hoc foenerandi
peccato iam destiti: sed vade ad illum filium meum” ait (et nomen dixit)
“qui animam profligavit ac perdidit, ut mutuet tibi”; misitque
domesticum cum illo domum filii monstraturum. Cum iam abissent longius:
“Heus tu” inquit domestico “dic filio ut meminerit deducere de pretio
ligni pondus”. Noluit qui ad conscientiam se redisse finxerat, ut filius
lignum crucis aestimaret pro argento, id vilius argento putans.
Facillime res in suam suam naturam redit.


      

De aviculis fabulose et salse loquentibus

Quidam aviculas capiens in cavea reclusas, stricto manibus capite,
interficiebat. Interim casu lacrimas coepit emittere. Tum una ex
reclusis ait reliquis: “Bono sitis animo, nam, ut video lacrimantem,
nostri miseretur”. Hic senior ex eis: “O fili” inquit “non ad oculos
respice, sed ad manus”, non ad verba, sed opera monstrans esse a nobis
respiciendum.


      

Catenis variis collum cingens stultior aestimatur

Ordinis Equestris quidam Mediolanensis miles gloriosus, qui orator
Florentiam venerat, quotidie in ostentatione diversas varii generis ad
collum catenulas deferebat. Huius inanem iactantiam videns Nicolaus
Nicolus, vir doctissimus et ad iocos promptus: “Caeteri stulti” inquit
“unica catena se vinciri patiuntur; huius autem insania tanta est, ut
non sit una catena contentus”.


      

Facetum Redolphi domini Camerini in oratorem contra omnes dominos invectum

Bello quod inter Pontificem Gregorium XI et Florentinos est gestum,
Piceni, et omnes ferme Ecclesiae Romanae provinciae a Pontifice
desciverunt. Orator Racanatensium, Florentiam missus, gratulatus est
apud Priores ob restitutam eis Florentinorum ope libertatem, multisque
verbis in Pontificem suosque ministros et praecipue contra dominos omnes
et tyrannos invectus est, malum eorum regimen et facinora detestatus,
nulloque adhibito respectu Redolphi domini Camerini, qui tum dux
Florentinorum aderat cum eiusmodi legati audirentur, diutius versatus
est in eorum detractione. Tum Redolphus petens ab oratore illo cuius
facultatis aut artis esset, cum ille doctorem iuris civilis se diceret,
quaesivit quantum tempus legibus operam dedisset. Cum ille amplius
decennio respondisset: “Quam vellem” inquit “ut saltem annum
discretionis studio vacasses!”. Stultum illum iudicans qui tam multa, se
praesente, contra dominos effudisset.


      

De arbitro in cuius domo porcus oleum effudit

Quidam arbiter inter duos litigantes datus accepit ab uno urceum olei,
ea spe et pollicitatione ut pro se iudex sententiam ferret. Hoc sentiens
alter porcum pinguem misit iudici, rogans ut sibi faveret. Tulit ille
sententiam pro porco, quod sentiens alter cum et fidem datam, et oleum
missum apud iudicem quereretur: “Porcus” inquit “quidam domum venit, et
invento oleo vas effregit, atque oleum dissipavit, adeo ut tui fuerim
oblitus”. Optima venalis responsio.


      

Iuvencularum a calvo quodam faceta delusio

Iuvenculae duae cum essent ad fenestram domus supra hortum sitae, exibat
hortulanus senex et calvus ad sumendum cibum; quem cum illae vidissent
calvitie deformem, petiverunt numquid cuperet scire quo pacto pili
nascerentur. Assentiente illo, ioci causa dixerunt ut caput aliquando
urina lavaret uxoris. Tum ille ad eas versus: “Hanc vestram medelam”
ridens inquit “nequaquam veram esse uxoris meae factum comprobavit,
quae, licet hunc socium meum” (priapum manu ostendens) “iam triginta
laverit annis, tamen nulli in eo pili exorti sunt”.


      

De “Messer Perde el piato”

Henricus de Monteleone causarum procurator erat in Curia Romana, senex
admodum, et parum in ea facultate scitus, unde “Messer Perde el piato”
vulgari verbo appellabatur, id est, “Dominus perdens lites”. Cum semel
ab eo postularetur cur in singulis semper causis succumberet: “Quoniam
nullus” inquit “nisi iniustitiam petens litigaturus patrocinium meum
petit, ut necesse sit me semper esse in causa iniqua inferiorem”. Faceta
ignorantis hominis responsio.


      

De cantilena tabernariis placita

Viator quidam esuriens, cum divertisset ad cauponulam, ventrem cibo
potuque farcivit. Petente pecuniam caupone, ait nullos sibi esse nummos,
sed cantilenis se satis esse facturum. Tabernarius non cantu, sed pretto
sibi opus esse respondit. “Quid,” alter: “si eam cantionem dicam quae
placeat tibi, num ea pro pecunia contentus eris?”. Annuente caupone,
coepit viator canere; et an ea placeret interrogavit. Cum abnuisset
caupo, unam et deinde alteram cecinit. Nullius cantu sibi satisfieri
ille testatus est. Hic viator: “Dicam ergo nunc” inquit “eam quae tibi
sit placitura”. Et arrepto marsupio dissolventi similis coepit
cantionem, qua viatores uti consueverunt: “Metti mano alla borsa e paga
lâ(tm)oste”, hoc est: “Mitte manum ad bursam, et satisfac inospiti”. Hac
dicta, numquid illa sibi placeret rogat: “Placet haec” inquit hospes.
Tum viator: “Satisfactum est tibi ex pacto” ait “postquam haec cantio
placuit tibi”. Ita absque solutione discessit.


      

De gracili quodam faceta responsio

Civis noster, mihi amantissimus, est admodum gracili corpore ac
macilentus. Admirante quodam huius rei causam, facetus quidam: “Quid
miraris” inquit “quod est in promptu? Semihoram quippe hic in cibo
capiendo sedet: in secessu ad emittendum duas”. Mos enim illi est, ut
plurimum temporis in purgando ventrem impertiat.


      

Faceta responsio mulieris pugillare vacuum habentis

Matrona e nostris honestissima mulier, quaerenti tabellario numquid
litterarum ad maritum dare vellet, aberat enim longius Reipublicae
legatus: “Quomodo” inquit “possum scribere, cum vir calamum detulerit
secum, mihi pugillare vacuum reliquerit?”. Faceta atque honesta responsio.


      

Ridenda de paucitate amicorum Dei responsio

Ad aegrum quemdam civem nostrum perfacetum, qui gravi morbo diutius
torquebatur, accessit religiosus, hortandi gratia. Cum vero, inter
caetera consolationis verba, dixisset solere Deum quos diligeret hoc
pacto castigare et incommodis afficere: “Non mirum est” inquit aegrotus
“si tam paucos amicos habet: habiturus, si ita tractaret eos, etiam
pauciores”.


      

De Sancti Antonii Fratre et laico ac lupo

Religiosus ex his quaestuariis qui pro Sancto Antonio eleemosynam
petunt, agricolae ad dandum sibi nescio quid frumenti persuasit, ea
pollicitatione, ut assereret res omnes suas, et oves praesertim, per eum
annum salvas atque incolumes fore. Huiusmodi rusticus promissis fidens,
cum oves licentius vagari permisisset, lupus plures ex eis comedit. Qua
ex re indignatus villicus, cum anno altero quaestuarius pro frumento
rediret, negavit se quicquam daturum, et simul questus est inanes suas
fuisse pollicitationes. Sciscitatus causam, respondit ab lupo oves suas
raptas. “Lupus?” inquit alter “ho! ho! mala ea bestia est, et absque
fide: cave tibi ab ea. Non enim Sanctum Antonium tantum, sed ipsum
Christum, si posset, falleret”. Stultum est in his fidere quorum
exercitium in fraudando consumitur.


      

De mirabili confitentis et confessoris reciproca pro satisfactione
recompensa

Quidam, seu serio, seu sacerdotis eludendi causa, ad eum adiit, asserens
se peccata sua confiteri velle. Iussus dicere quae meminerit, ait nescio
quid se ab altero clam furatum, sed illum multo plus eripuisse sibi. Tum
sacerdos: “Alterum” inquit “pro altero computetur, quoniam pares in
facto estis”. Addidit etiam se alium quempiam verberasse, se quoque ab
eo vapulatum: eodem modo sacerdos parem fuisse culpam et poenam dixit.
Plura simili modo cum retulisset, semper sacerdos alterum pro altero
compensandum respondebat. Tum ille: “Restat nunc peccatum” inquit
“ingens, quod dicere vereor atque erubesco, tibi praesertim ad quem
maxime spectat”. Cum hortaretur eum sacerdos ad deponendam verecundiam
et libere profitendum crimen, cum diutius recusasset, tandem motus
exhortantis sacerdotis verbis: “Ego” inquit “sororem tuam cognovi”. Tum
sacerdos: “Et ego matrem tuam saepius futui, itaque ut de reliquis
alterum alterius culpam luat”. Ita paritas criminum peccatorem absolvit.


      

Duorum Florentinorum adolescentum dicta sale respersa

Adolescens quispiam Florentiae deferebat ad Arni fluvium retia quibus
lavantur lanae. Huic obvius dicax puer, ridendi illius gratia: “Ad quod
cum istoc rete pergis aucupium?” inquit. Tum ille: “Ad exitum lupanaris
vado, ut extenso ibi rete capiam matrem tuam”. E vestigio alter: “Heus
tu” inquit, “pulsa locum diligentius; nam et ibi quoque reperies tuam”.
Duo eodem sale respersa dicta.


      

Adolescentis confusio super mensam mingentis in convivio

Nobilis in Hungaria adolescens a quodam nobiliore, quocum sibi affinitas
erat, ad prandium vocatus, accessit cum famulis, equester, cum abesset
longius. Cum ex equo descendisset, viri mulieresque obviam prodeunt
adolescentemque e vestigio (nam hora erat tardiuscula) ad triclinium
convivio paratum deducunt. Lotis deinde manibus, in mensa inter duas
formosas adolescentulas, hospitis filias, adolescens collocatur. Qui,
mittendae urinae cupiditate prae pudore tacita neque ulla data
divertendi facultate, inter edendum mingendi cruciatu ita vexabatur, ut
ciborum cogeretur oblivisci. Cum omnes suspensum animi remissioremque in
sumendo cibo viderent, ac hortarentur ad edendum, ille, dolore motus,
dextra manu subtus mensam posita, priapum occulte exertum in alteram
ocrearum, mingendi gratia, demisit. Adolescentula dextrae proxima:
“Heus! ede alacriter” inquiens, brachiumque subito prehendes, manum
extulit supra mensam virilia tenentem ac mingentem, ex quo urina mensam
respersit. Ad tam insolitum spectaculum risere omnes, adolescente
admodum verecundia perfuso.


      

Callida consilia Florentinae feminae in facinore deprehensae

Mulier prope Florentiam publici hospitis uxor admodum liberalis, cum
quodam cuius usu tenebatur, cubabat in lecto. Accessit interim de
improviso et alter, idem quod prior facturus, quem praesentiens scalas
ascendentem mulier, atque obviam facta, acriter eum iurgare, et
ulteriore aditu arcere coepit, asserens non esse tempus quo ei
satisfieri posset rogansque ut e vestigio abiret. Renitendo
altercandoque cum aliquandiu tempus tereretur, superveniens vir quid
sibi ea vellet concertatio quaesivit. Femina ad fallendum prompta: “Hic”
inquit “irato animo vult superius ingredi ad vulnerandum quemdam qui in
domum confugit, quem adhuc continui ne tantum facinus hic patraretur”.
Ille qui latebat, his auditis verbis, sumpto animo coepit minari, se
ulturum iniuriam dictitans. Alter interim priori vim et minas intentare
se simulabat. Vir stultus, quaesita causa dissentionis, onus rei
componendae suscepit, et cum ambobus una collocutus pacem composuit,
solvens etiam de suo vinum, ut uxoris adulterio adderet iacturam potus.
Callida profecto sunt feminae consilia in facinore deprehensae.


      

De mortuo vivo ad sepulchrum deducto loquente et risum movente

Erat Florentiae stultus, cognomine Nigniaca, haud nimium insaniens et
satis iucundus. Iuvenes quidam faceti, ioci gratia, cum vellent ei
persuadere illum graviter aegrotare, re composita, exeunti mane domo
unus obviam fit, petens numquid ei mali, cum facie esset immutata et
pallida, contigisset: “Nequaquam” respondit stultus. Cum paulum
processisset longius, alius ex composito rogavit an teneretur febri, cum
macra esset facie et aegritudinem ostentante. Coepit addubitare stultus
verum quod dicebatur credens. Cum prodiret timidus lento passu, tertius,
ut constitutum erat, conspecto illo: “Vultus” ait, “tuus indicat te
febri valida torqueri, et gravem morbum esse”. Timuit ille magis, et,
represso pede, cogitabundus animo pendebat an febricitaret. Tum
superveniens quartus gravissime illum infirmari affirmabat, mirarique se
dixit non illum in lecto esse, suasitque ut domum e vestigio rediret,
seque socium obtulit, ut fratrem curaturum. Retrocessit stultus, tanquam
magna gravatus infirmitate, et lectulum ingressus, expiranti similis
videbatur. Caeteri socii e vestigio domum prodeunt, dicentes recte
illum, qui in lecto se collocasset, fecisse. Paulo post supervenit
quidam, qui se medicum profitebatur, et, facto pulsu, testatus est
aegrum paulo post ex eo morbo periturum. Deinde circumstantes lectum
omnes dicebant alter alteri: “Iam iste incipit mori, iam pedes
frigescunt, lingua balbutit, et caligant oculi” statimque “Expiravit!”
inquiunt “Claudamus igitur oculos, et componamus manus, et ad
sepeliendum feramus” et: “O quam magna iactura in istius obitu facta
est! Bonus enim et amicus noster”. Et se invicem consolabantur. Stultus,
ut defunctus nihil locutus, persuaserat sibi ipsi mortuum se esse.
Posito in feretro, cum iuvenes illi per urbem portarent, petentibus
caeteris quidnam rei esset, se Nigniacam mortuum ad sepulchrum ferre
dicebant. Inter petendum, multi ad ludum concurrebant, cum omnes
Nigniacam mortuum ad sepulturam deferre dicerent. Unus ex tabernariis:
“O quam mala bestia fuit, et fur pessimus” ait “dignus certe suspendi
laqueo!”. Tum stultus cum haec audisset, erecto capite: “Si vivus essem,
sicut sum mortuus” inquit “dicerem, furcifer, te per gulam mentiri”. Qui
eum portabant, oborto risu maximo, hominem in feretro reliquere.


      

De dubio sophismate

Disserebant ambulantes socii duo, utrum maior esset voluptas coitus,
anne ventris secessus. Conspecta muliere, quae congressum hominum haud
aspernata fuerat: “Percunctemur hanc” alter ait “utramque rem expertam”.
“Minime” inquit “haec est idonea” alter “ad hanc rem iudicandam: multo
enim futuit saepius quam cacavit”.


      

De molendario ab uxore decepto et quinque ovis refecto

Adiicietur superioribus confabulatio Mantuae inter omnes nota. Est iuxta
urbis pontem mola, cuius magister Cornicula dicebatur. Is in ponte post
coenam, ut aestas erat, sedens, transeuntem puellam rusticanam aetate
matura veluti errabundam conspicatus, hortatur, cum hora esset tarda et
sol in occasum vergeret, ut apud uxorem diverteret. Cum annuisset illa,
accito famulo, duci eam ad uxorem iubet, darique coenam, et in certo
cubiculo locari. Remisso famulo, cum intelligeret uxor virum ad
adolescentulam adiecisse animum, adolescentula in suo lecto collocata,
ipsa in idem cubiculum dormitum proficiscitur. Vir de industria ad
multam noctem cum vigilasset, existimans dormitare uxorem, clam domum
reversus cubiculum ingreditur ignarusque doli uxorem tacitus tacitam
subagitavit. Egressus, quod egerat famulo dixit, ipsum ad idem certamen
cohortatus: ipse patroni uxorem cognovit. Cornicula, ad solitum
cubiculum divertens, lectum silens intravit, ne uxor, ut putabat,
excitaretur. Mane quam primum surgens, tacitus abiit, existimans se
puellam cognovisse. Hora deinde prandii, cum redisset ad domum, uxor in
primis sibi quinque recentia ova ad sorbendum dedit. Admiratus vir rei
novitatem, cum quid id sibi vellet percontaretur, illa, vultu hilari,
pro numero miliarium quae ea nocte confecerat, totidem ova sibi offerre
inquit. Sensit ille se suo laqueo captum, ac simulans ab se solo uxorem
cognitam, ova sumpsit. Accidit plerumque ut suomet dolo castigentur improbi.


      

Pulchrum dictum pulchritudinem mentiens

Ibant per viam Florentiae colloquentes socii duo, quorum unus erat
oblongus et corpulentus, ac facie subnigra. Is conspecta adolescentula
cum matre ambulante: “Haec” inquit iocandi gratia, “iuvencula formosa
est admodum ac venusta”. Illa ad haec verba insolentior facta:
“Nequaquam hoc de vobis dici posset” respondit: “Imo recte” inquit alter
“si quis, prout ego feci, vellet mentiri”.


      

Facetum mulieris responsum, sed parum honestum

Narravit mihi quidam familiaris Hispanus dictum mulieris salsum, quod
mihi visum est nostris confabulationibus, adiiciendum. Duxerat viduam in
uxorem vir quidam aetate provectior, qui prima nocte, dum matrimonio
fungerentur, percipiens uxoris cellam uberiorem quam putarat: “Mea uxor”
inquit “haec tua curia amplior est numero gregis mei”. Tum mulier: “Hoc”
inquit “tua culpa accidit. Nam vir meus qui obiit (misereatur Deus
animae suae!) ita hanc adimplebat curiam, ut haedi persaepe extra
tabulata pro ioci angustia prosilire cogerentur”. Responsum salis et
venustatis plenum.


      

De dentibus casum minantibus similitudo obscena

Episcopus mihi notus senior querebatur quosdam dentes sibi cecidisse,
quosdam ita labare, ut eorum casum timeret. Tum unus e familia: “Ne
timeatis” inquit “dentium casum”. Petenti causam episcopo: “Quia
testiculi mei” respondit “iam quadraginta annis pependerunt, casuro
similes, et tamen nunquam ceciderunt”.


    Appendix A CONCLUSIO

Visum est mihi eum quoque nostris confabulationibus locum adiicere, in
quo plures earum, tanquam in scena, recitatae sunt. Is est “Bugiale”
nostrum, hoc est mendaciorum veluti officina quaedam, olim a secretariis
institutum iocandi gratia. Consuevimus enim, Martini Pontificis usque
tempore, quemdam eligere in secretiori aula locum, in quo et nova
referebantur, et variis de rebus, tum laxandi ut plurimum animi causa,
tum serio quandoque, colloquebamur. Ibi parcebatur nemini in lacessendo
ea quae non probabantur a nobis, ab ipso persaepe Pontifice initium
reprehensionis sumpto: quo fiebat ut plures eo convenirent, veriti ne ab
eis ordiremur. Erant in eo principes fabulator Razellus Bononiensis,
cuius nonnulla in confabulationes coniecimus; Antonius item Luscus, qui
saepius inseritur, vir admodum facetus; Cinciusque Romanus, et ipse
iocis deditus. Nos quoque plura e nostris addidimus non insulsa. Hodie,
cum illi diem suum obierint, desiit “Bugiale”, tum temporum, tum hominum
culpa, omnisque iocandi confabulandique consuetudo sublata.Admonitiones ad Vitam spiritualem utiles.

 De imitatione Christi et contemptu mundi omniumque eius
vanitatum.

 Qui sequitur me non ambulat in tenebris dicit Dominus. Hæc sunt
verba Christi, quibus admonemur quatenus vitam eius et mores imitemur,
si volumus veraciter illuminari, et ab omni cæcitate cordis liberari.
Summum igitur studium nostrum, sit in vita Jesu meditari.

 Doctrina Ejus omnes doctrinas Sanctorum præcellit, et qui spiritum
haberet absconditum ibi manna inveniret. Sed contingit quod multi ex
frequenti auditu Evangelii parvum desiderium sentiunt, quia spiritum
Chrisi non habent. Qui autem vult plene et sapide verba Christi
intelligere, oportet ut totam vitam suam illi studeat conformare.

 Quid prodest tibi alta de Trinitate disputare, si careas humilitate
unde displiceas Trinitati? Vere alta verba non faciunt sanctum et
justum, sed virtuosa vita efficit Deo carum. Opto magis sentire
compunctionem quam scire definitionem. Si scires totam Bibliam, et
omnium philosophorum dicta quid totum prodesset, sine charitate et
gratia? Vanitas vanitatum et omnia vanitas præter amare Deum et illi
soli fervire. Ista est summa sapientia per contemptum mundi tendere ad
regna cælestia.

 Vanitas igitur est divitias perituras quærere, et in illis sperare.
Vanitas quoque est honores ambire, et in altum se extollere. Vanitas est
carnis desideria sequi, et illud desiderare unde postmodum graviter
oportet puniri. Vanitas est longam vitam optare, et de bona vita modicum
curare. Vanitas est præsentem vitam solum attendere, et quæ futura sunt
non prævidere. Vanitas est diligere quod cum omni celeritate transit, et
illuc non festinare ubi sempiternum manet gaudium.

 Stude ergo cor tuum ab amore visibilium abstrahere, et ad invisiblia
te transferre. Nam sequentes suam sensualitatem maculant conscientiam,
et perdunt Dei gratiam.

De humili scire sui ipsius.

 Omnis homo naturaliter scire desiderat. Sed scientia sine timore Dei
quid importat? Melior est profecto Rusticus humilis, qui Deo fervit,
quam superbus Philosophus, qui se neglecto cursum cæli confiderat. Qui
bene se ipsum cognoscit sibi ipsi vilescit, nec laudibus delectatur
humanis. Si scirem omnia quæ in mundo sunt, et non essem in charitate,
quid me juavert coram Deo, qui me judicaturus est ex facto?

 Quiesce a nimio discendi desiderio, quia ibi magna incitatur
distractio et deceptio. Scientes volunt libenter docti videri et
sapientes dici. Multa sunt quæ scire animæ parum vel nihil prodest. Et
valde insipiens est, qui aliquibus magis intendit, quam his quæ saluti
suæ deserviunt. Multa verba non satiant animam, sed bona vita refrigerat
mentem, et pura conscientia magnam ad Deum præstat confidentiam.

 Quanto plus et melius scis, tanto gravius judicaberis inde nisi
sancte vixeris. Noli ergo extolli de ulla arte vel scientia, sed potius
time de data tibi notitia. Si tibi videtur quod multa scias et satis
bene intelligas, scito tamen quia sunt multo plura quæ nesci. Noli
sapere altum, sed ignorantiam tuam magis fatere. Quid te vis alicui
præferre, cum plures doctiores te inveniantur, et magis in lege periti.
Si vis aliquid utiliter scire, et discere, ama nesciri, et pro nihilo
reputari.

 Hæc est altissima et utilissima lectio, sui ipius vera cognitio, et
despectio. De se ipso nihil tenere, et de aliis semper bene et alte
sentire magna sapientia est, et perfectio. Si videres aliquem aperte
peccare, vel aliqua gravia perpetrare, non deberes te meliorem
exstimare, quia nescis quamdiu possis in bono stare. Omnes fragiles
sumus, sed tu neminem fragiliorem te ipso tenebis.

De doctrina veritatis.

 Felix quem Veritas per se ipsam docet, non per figuras et voces
transeuntes, sed sicuti se habet. Nostra opinion, et noster sensus sæpe
nos fallit, et modicum videt. Quid prodest magna cavillatio de occultis,
et obscuris rebus de quibus nec argueur in judicio, quia ignoravimus?
Grandis insipientia quod neglectis utilibus, et necessariis, ultro
intendimus curiosis, et damnosis. Oculos habentes, non videmus.

 Et quid nobis de generibus et speciebus, cui æternum Verbum loquitur
a multis opinionibus expeditur. Ex uno Verbo omnia, et unum loquuntur
omnia et hoc est Principium quod et loquitur nobis. Nemo sine illo
intelligit, aut recte judicat. Cuit omnia unam sunt, et qui omnia ad
unum trahit, et omnia in uno videt, potest stabilis esse, et in Deo
pacificus permanere. O veritas Deus, fac me unum tecum in charitate
perpetua. Tædet mihi sæpe multa legere, t audire: in te toum est, quod
volo et desidero. Taceant omnes doctores, sileant universæ creaturæ in
conspectu tuo, tu mihi loquere solus.

 Quanto magis aliquis unitus, et interius implicatus fuerit, tanto
plura et altiora sine labore intelligit quia desuper lumen intelligentiæ
accipit. Purus simplex et stabilis in multis operibus non dissipatur,
quia omnia ad Dei honorem operatur, et in se otiose ab omni propria
exquisitione esse nititur. Quis te magis impedit, et molestat quam tua
immortificata cordis affectio? Bonus et devotus homo, opera sua intus
prius disponit, quæ foris agere debet, nec illa trahunt ad desideria
vitiosæ inclinationis, sed ipse inflectat ea ad arbitrium rectæ
intentionis rationis. Quis habet fortius certamen, quam qui nititur
vincere se ipsum? Et hoc deberet esse negotium nostrum, vincere scilicet
se ipsum, et quotidie se fortiorem ipso fieri, atque in melius proficere.

 Omnis perfectio in hac vita quamdam imperfectionem sibi habet
annexam. Et omnis speculatio nostra quadam caligine non caret. Humilis
tui cognitio certior via est ad Deum, quam profundæ scientiæ inquisitio.
Non est culpanda scientia, aut quælibet rei notitia quæ bona est, in se
confiderata, eet a Deo ordinata, sed præferenda est, semper bona
conscientia, et vita, quia student magis plures scire quam bene vivere,
ideo sæpe errant, et nullum vel modicum fructum ferunt.

 O, si tantam adhiberent diligentiam ad extirpanda vitia, et virtutes
inferendas, sicuti movendi quæstiones, non fierent tanta mala et
scandala in populo nec tanta dissolutio in cænobiis. Certe adveniente e
judicii, non quæretur a nobis quid legimus, sed quid fecimus; nec quam
bene diximus, sed quam religiose visimus. Dic mihi, ubi sunt modo illi
omnes Domini, et Magistri quos bene nosti dum adhuc bene viverent, et in
studiis florerent? Jam eorum præbendas alii possident, et nescio utrum
de eis recogitent. In vita sua aliquid videbantur et modo de illis tacetur.

 O quam cito transit gloria mundi. Utinam vita eorum scientiæ
concordasset eorum, tunc bene legissent et studuissent. Quam multi
pereunt per vanam scientiam in hoc sæculo, qui parum curant de Dei
fervitio. Et quia magis diligunt magni esse quam humiles, ideo
evanuerunt in cognitationibus suis. Vere magnus est qui in si parvus est
et pro nihilo omne culmen honoris ducit. Vere prudens est qui omnia
terrena arbitratur uti stercora ut Christum lucrifaciat. Et vere bene
doctus est qui Dei voluntatem facit et suam voluntatem relinquit.

De prudentia in agendis.

 Non est credendum omni verbo nec instinctui sed caute et
longanimiter, res est fecundum Deum ponderanda. Proh dolor sæpe malum
facilius quam bonum de alio creditur et dicitur ita infirmi sumus. Sed
perfecti viri non facile credunt omni enarrant, quia sciunt humanam
fragilitatem imo infirmitatem ad malum proclivem et in verbis fatis
labilem.

 Magna sapientia est non esse præcipitem in agendis, nec pertinaciter
in sensibus stare. Ad hanc etiam non pertinet quibuslibet hominum verbis
credere nec audita vel credita mox ad aliorum aures effundere.

 Cum sapiente et sententioso viro consilium habe, et quære potius a
melioribus instrui, quam tuas adinventiones sequi. Bona vita facit
hominem sapientem secundum Deum, et expertum in multis. Quanto quis in
se humilior fuerit, et Deo subjectior, tanto in omnibus erit sapientior
et pacatior.

De lectione scripturarum.

 Veritas est in Scripturis sanctis quærenda, non eloquenda. Omnis
Scriptura sacra eo spiritu debet legi, quo facta est. Quærere debemus
potius utilitatem in Scripturis, quam subtilitatem sermonis. Ita
libenter devotos et simplices libros legere debemus, sicut altos et
profundos. Non te defendat auctoritas Scribentis utrum parvæ vel magnæ
litteraturæ fuerit, sed amor puræ veritatis te trahat ad legendum. Non
quæras quis hoc dixerit, sed quid dicatur attende.

 Homines transeunt, sed veritas Domini manet in æternum. Sine
personarum acceptione variis modis nobis loquitur Deus. Curiositas
nostra sæpe nos impedit in lectione Scripturarum, cum volumus
intelligere et discutere ubi simpliciter est transeundum. Si vis
profectum haurire lege humiliter, simpliciter, et fideliter nec unquam
velis habere nomen scientiæ. Interroga libenter, et audi tacens
Sanctorum verba, nec displiceant tibi parabolæ Seniorum sine cause enim
non proferuntur.

De inordinatis affectibus.

 Quandocumque homo inordinate aliquid appetit statim in se inquietus
sit. Superbus et avarus nunquam quiescunt. Pauper et humilis spiritu in
multitudine pacis conversatur. Homo qui necdum in se perfecte mortuus
est, cito tentatur et vincitur in parvis et vilibus rebus. Infirmus in
spiritu, et quodammodo adhuc carnalis ad sensibilia inclinatus,
difficulter potest se a terrenis desideriis ex toto extrahere. Et ideo
sæpe habet tristitiam cum se subtrahit. Leviter etiam dedignatur, si
quis ei resistit.

 Si autem profecutus fuerit quod concupiscitur, statim ex reatu
conscientiæ gravatur, quia secutus est passionem suam, quæ nihil juvat
ad pacem, quam quæsivit. Resistendo igitur passionibus invenitur vera
pax cordis non autem serviendo eis. Non est ergo pax in corde hominis
carnalis, non in homine in exterioribus dedito, sed in fervido spirituali.

De vana spe et elatione fugienda.

 Vanus est qui spem suam ponit in hominibus aut in creaturis. Non
pudeat te aliis servire amore Domini nostri Jesu Christi, et pauperem in
hoc sæculo videri. Non stes super teipsum, sed in Deo spem tuam
constitue. Fac quod in te est, et Deus aderit bonæ voluntati tuæ. Non
confidas in tua scientia, vel cujuscumque astutia viventi, sed magis in
Dei gratia, qui humiles adjuvat, et de se præsumentes humiliat.

 Non glorieris in divitiis si adsint, nec in amicis quia potentes
sunt, sed in Deo qui omnia præstat, et se ipsum super omnia dare
desiderat. Non te extollas de magnitudine vel pulchritudine corporis,
quæ modica etiam infirmitate corrumpitur et foedatur. Non placeas tibi
ipsi, de humilitate aut ingenio ne displiceas Deo, cujus est totum
quidquid boni naturaliter habemus.

 Non te reputes aliis meliorem, ne forte coram Deo deterior habearis
qui scit quid est in homine. Non superbias de operibus bonis, quia
aliter sunt judicia Dei quam hominum, cui sæpe displicet, quod hominibus
placet. Si aliquid boni habueris, crede de aliis meliora, ut humilitatem
conserves. Non nocet ut te hominibus supponas, nocet autem plurimum, si
vel uni te præponas. Jugis pax cum humili, in corde autem superbi zelus
et indignatio frequens.

De cavenda nimia familiaritate.

 Non omni homini reveles cor tuum, sed cum sapiente, et timente Deum
age causam tuam? Cum juvenibus et extraneis rarus esto, cum divitibus
noli blandiri, et coram magnatis non libenter appareas. Cum humilibus et
simplicibus, cum devotis et morigeratis sociare, et quæ ædificationis
sunt pertracta. Non sis familiaris alicui mulieri, sed in communi omnes
bonas mulieres Deo commenda. Soli Deo et Angelis ejus opta familiaris
esse, et hominum notitiam devita.

 Charitas est habenda ad omnes, sed familiaritas non expedit.
Quandoque accidit ut persona ignota ex bona fama lucescit, tum præsentia
oculos intuentium offuscat. Putamus aliis placere ex convictione nostra,
et incipimus magis displicere morum improbitate in nobis considerata.

De obedientia et subjectione.

 Valde magnum est in obedientia stare, sub Prælato se vivere, et sui
juris non esse. Multo tutius est stare in subjectione, quam in
prælatura. Multi sunt sub obedientia magis ex necessitate, quam ex
charitate, et illi poenam habent, et leviter murmurant, nec libertatem
mentis acquirent, nisi ex toto corde propter Deum se subjiciant. Curre
hic vel ibi non invenies requiem, nisi in humili subjectione sub Prælati
regimine. Imaginatio locorum, et mutatio multos fefellit.

 Verum est quod unusquisque libenter agit pro sensu suo et inclinatur
ad eos magis qui secum sentiunt. Sed si Christus est inter nos, tunc
necesse est, ut relinquamus etiam nostrum sentire propter bonum pacis.
Quis est ita sapiens, qui omnia plene scire possit? Ergo noli nimis in
sensu tuo confidere, sed velis etiam aliorum sensum audire. Si bonum est
tuum sentire, et hoc ipsum propter Deum dimittis, et alium sequeris,
magis inde proficies.

 Audivi enim sæpe, securius esse audire, et accipere consilium quam
dare. Potest enim contingere ut bonum fit uniuscujusque sentire, sed
nolle aliis acquiescere, cum id ratio aut causa postulat, signum est
superbiæ aut pertinaciæ.

De superfluitate verborum.

 Caveas tumultum hominum, quantum potes. Multum nam impedit tractatus
fæcularium gestorum, etiamsi simplici intentione proferantur. Cito enim
inquinamur vanitate et captivamur. Vellem me pluries tacuisse, et inter
homines non fuisse. Sed quare tam frequenter loquimur, et invicem
fabulamur, cum tamen sine læsione conscientiæ raro ad silentium redimus?
Ideo tam frequenter loquimur, quia per multas locutiones ad invicem
consolari quærimus, et cor diversis cogitationibus fatigatum optamus
relevare, et multum libenter, de his quæ diligimus, seu cupimus, vel quæ
nobis sentimus contraria, libet loqui et cogitare.

 Sed proh dolor sæpe inaniter, et frustra. Nam hæc exterior consolatio
interioris et divinæ consolationis non modicum detrimentum est. Ideo
vigilandum est et orandum ne tempus otiose transeat. Si loqui licet et
expedit, quæ ædificabilia sunt loquere. Malus usus et negligentia
profectus nostri multum facit ad incustodiam oris nostri. Juvat tamen
non parum ad profectum spiritualem devota spiritualium rerum collatio,
maxime ubi pares animo et spiritu in Deo sibi sociantur.

De pace quærenda, et zelo proficiendi.

 Multam possumus pacem habere, si volumus nos cum aliorum dictis et
factis quæ ad nostram curam non spectant non occupare. Quomodo potest
ille in pace die permanere, qui alienis curis se intermiscet, qui
occasiones forinsecus quærit, qui parum vel raro se intrinsecur
colligit? Beati simplices, quoniam multam pacem habebunt.

 Quare quidam Sanctorum tam perfecti et contemplativi fuerunt? quia
mortificari omnino ab omnibus terrenis desideriis studuerunt, et ideo
totis medullis cordis Deo inhærere, atque sibi libere vacare potuerunt.
Nos nimium propriis occupamur passionibus, et de transitoriis nimis
sollicitamur. Raro nam vitium unum perfecte vincimus, et ad quotidianum
profectum non attendimus, ideo frigidi et tepidi remanemus.

 Si essemus nobismetipsis perfecte intenti, et exterius minime
implicati, tunc possemus etiam divina sapere, et de cælesti
contemplatione aliquid experiri. Totum et maximum impedimentum est, quia
non sumus a passionibus, et concupiscentiis liberi, nec perfectam viam
Sanctorum conamur ingredi. Quando etiam modicum adversitatis occurit,
nimis cito dijicimur, et ad humanas consolationes convertimur.

 Si niteremur sicut viri fortes stare in proelio, profecto auxilium
Dominii super nos videremus de cælo. Ipse nam certantes, et de sua
gratia sperantes paratus est adjuvare, qui nobis certandi occasiones
procurat, ut vincamus. Si tantum in istis exterioribus observantiis
profectum religionis ponimus, cito finem habebit devotio nostra. Sed ad
radicem securim ponamus, ut purgati a passionibus pacificam mentem
possideamus.

 Si omni anno unum vitium extirparemus, cito viri perfecti
efficeremur. Sed modo contrario sæpe sentimus ut meliores, et puriores
in initio conversionis nos fuisse inveniamus quam post multos annos
prosessionis. Fervor et profectus noster quotidie deberet crescere, sed
nunc pro magno videtur si quis primi fervoris partem possit retinere. Si
modicam violentiam faceremus in principio, tunc omnia possemus facere
cum levitate et gaudio.

 Grave est assueta dimittere, et gravius est contra propriam
voluntatem ire. Sed si non vincis parva et levia, quando superabis
difficiliora? Resiste in principio inclinatini tuæ, et malum defere
consuetudinem, ne forte paulatim ad majorem te ducat difficultatem. O si
adverteres quantum tibi pacem et aliis lætitiam faceres, temetipsum bene
habendo, puto quod sollicitior esses ad spiritualem profectum.

De utilitate adversitatis.

 Bonum nobis est, quod aliquando habeamus aliquas gravitates et
contrarietates, quia sæpe hominem ad cor revocant, quatenus se in exilio
esse cognoscat, nec spem suam in aliqua mundi re ponat. Bonum est quod
patiamur quandoque contradictiones, et male et imperfecte de nobis
sentiatur, etiamsi bene agimus, et intendimus. Ista sæpe juvant ad
humilitatem, et a vana gloria nos defendunt. Tunc enim melius interiorem
testem Deum quærimus, quando foris vilipendimur ab hominibus, et non
bene de nobis creditur.

 Ideo deberet se homo totaliter firmare, et non esset ei necesse
multas consolationes quærere. Quando homo bonæ voluntatis tribulatur vel
tentatur aut malis cogitationibus affligitur, tunc Deum magis sibi
necessarium intelligit, sine quo nihil omnino se posse testatur. Gemit
et orat pro miseriis quas patitur. Tunc tædet eum diutius vivere, mortem
optat venire, ut possit dissolvi, et esse cum Christi. Tunc etiam bene
advertit securitatem et plenam pacem in mundo non posse stare.

De resistendis tentationibus.

 Quamdiu in mundo vivimus sine tribulatione et tentatione esse non
possumus. Unde in Job scriptum est: Tentatio est vita hominis super
terram. Ideo unusquisque sollicitus esse deberet circa tentationes
suas, et vigilare in orationibus, ne Diabolus inveniret locum
decipiendi, qui nunquam dormitat, sed circuit quærens quem devoret.
Nemo tam sanctus et perfectus est, qui non habeat aliquando tentationes,
et plene eis carere non possimus.

 Sunt tamen tentationes hominibus valde utiles, licet molestæ sint et
graves, quia in his homo humiliatur, purgatur et eruditur. Omnes Sancti
per multas tribulationes et tentationes transierunt et profecerunt, et
qui tentationes sustinere nequiverunt, reprobi facti sunt, et
defecerunt. Non est aliquis ordo tam sanctus, et locus tam secretus, ubi
non sint tentationes et adversitates.

 Non est homo securus a tentationibus totaliter, quam diu vixerit,
quia in nobis est unde tentamur. Ex quo in concupiscentia nati sumus,
una tribulatione vel tentatione recedene alia supervenit, et semper
aliquid ad patiendum habemus. Nam bonum felicitatis perdidimus. Multi
quærunt tentationes fugere, et gravius incidunt in eas. Per solam fugam
non possumus vincere, sed per patientiam et veram humilitatem, omnibus
hositbus efficimur fortiores.

 Qui tantummodo exterius declinat, nec radicem evellit, parum
proficiet, imo citius ad eum tentationes redient, et pejus sævient.
Paulatim, et per patientiam cum longanimitate Deo juvante melius
superabis, quam cum duritia et importunitate propria. Sæpe accipe
consilium in tentatione, et cum tentato noli duriter agere, sed
consolationes ingere, sicut tibi optares fieri.

 Initium omnium malarum tentationum inconstantia animi est, et parva
ad Deum confidentia, quia sicut navis sine gubernaculo hinc inde a
fluctibus impellitur, ita homo remissus, et suum propositum deferens
varie tentatur. Ignis probat ferrum, et tentatio hominem justum.
Nescimus sæpe quid possumus, sed tentatio aperit quid sumus. Vigilandum
tum præcipue circa initium tentationis, quia tunc facilius hostis
vincitur, si ostium mentis nullatenus intrare finitur, sed extra limen
statim ut pulsaverit illi obviatur. Unde quidam dixit, Principiis
obsta, sero medicina paratur. Nam primo occurrit menti simplex
cogitatio, deinde fortis imaginatio, postea delectatio, et motus pravus,
et assensio, sicque paulatim hostis malignus ex toto ingreditur, dum
illi non resistitur in pricipio. Et quanto diutius ad resistendum quis
torpuerit, tanto in se quotidie debilior fit, et hostis contra eum
potentior.

 Quidam in principio conversionis suæ graviores tentationes patiuntur,
quidam in fine, quidam quasi per totam vitam suam male habent. Nonnulli
fatis leviter tentantur, secundum divinæ ordinationis sapientiam et
æquitatem, quæ statum, et hominum merita pensat, et cuncta ad electorum
suorum salutem præordinat.

 Ideo non debemus desperare, cum tentamur, sed eo ferventius Deum
exorare, quatenus dignetur in omni tribulatione nostra nos adjuvare, qui
utique, secundum dictum S. Pauli, etiam faciet cum tentatione
proventum, ut possimus sustinere. Humiliemus ergo animas nostras sub
manu Dei in omni tentatione et tribulatione, quia humiles spiritu
salvabit, et exultabit.

 In tentationibus et tribulationibus probatur homo quantum profecit,
et ibi majus meritum existit, et virtus melius patescit. Nec magnum est,
si homo devotus fit, et fervidus, cum gravitatem non sentit, sed si
tempore adversitatis patienter se sustinet, spes magni profectus erit.
Quidam a magnis tentationibus custodiuntur, et in quotidianis tam sæpe
vincuntur, ut humiliati, nunquam de se ipsis in magnis confidant, qui in
tam modicis infirmantur.

De temerario judicio vitando.

 Ad te ipsum oculos reflecte et aliorum facta caveas judicare. In
judicando alios homo frustra laborat, sæpius errat, et leviter peccat.
Se ipsum vero judicando et discutiendo semper fructuose laborat. Sicut
nobis res cordi est, sic de ea frequenter judicamus. Nam verum judicium
propter privatum amorem faciliter perdimus. Si Deus semper esset pura
intentio desiderii nostri, non tam faciliter turbaremur pro resistentia
sensus nostri.

 Sed semper aliquid ab intra latet, vel etaim ab extra concurrit, quod
nos etiam pariter trahit. Multi occulte se ipsos quærunt in rebus, quas
agunt, et nesciunt. Videntur etiam in bona pace stare, quum res pro
eorum velle fiunt. Propter diversitatem sensuum, et opinionum satis
frequenter oriuntur diffensiones inter amicos et cives, inter religiosos
et devotos.

 Antiqua consuetudo difficulter relinquitur et ultra proprium videre
nemo libenter ducitur. Si rationi tuæ magis inniteris vel industriæ,
quam virtuti subjectivæ Jesu Christi, raro et trade eris homo
illuminatus, quia Deus vult nos sibi perfecte subjicii, et omnem
rationem per inflammatum amorem transcendere.

De operibus ex charitate factis.

 Pro nulla re mundi, et pro nullius hominis dilectione aliquod malum
est faciendum. Sed pro utilitate indigentis bonum opus aliquando
intermittendum aut quandoque pro meliori mutandum. Hoc nam facto opus
bonum non destruitur, sed in melius commutatur. Sine charitate opus
externum non prodest quemquam. Quicquid autem ex charitate agitur
quantumcumque etiam parvum sit, et despectum totum efficitur fructuosum.
Magis si quidem Deus pensat ex quanto quis agit, quam quantum quis facit.

 Multum quis facit, qui multum diligit. Multum facit qui rem bene
facit. Bene facit, qui magis communitati, quam suæ voluntati fervit.
Sæpe videtur esse charitas, et est magis carnalitas, quia carnalis
inclinatio, propria voluntas, spes retributionis, affectus voluntatis
raro abesse volunt.

 Qui veram et perfectam charitatem habet, in nulla re se ipsum quærit,
sed Dei solummodo gloriam in omnibus fieri desiderat. Nulli etiam
invidet, quia nullum privatum gaudium amat, nec in se ipso vult gaudere,
sed in Deo super omnia optat bona beatificari. Nemini aliquid boni
attribuit, sed totaliter ad Deum refert tota, unde omnia procedunt. In
quo finaliter omnes Sancti fruibiliter quiescunt. O qui scintillam
haberet veræ charitatis, perfecte omnia terrena sentiret plena vanitatis.

De sufferentia defectuum aliorum.

 Quæ rarissime homo in se vel in aliis emendare non valet, debet
patienter sustinere, donec Deus aliter ordinet. Cogita quod sic forte
melius est pro tua probatione et patientia, sine qua non sunt multum
ponderanda merita nostra. Debes tamen pro talibus impedimentis
supplicare, ut tibi dignetur Deus subvenire, ut possis benigne portare.

 Si quis semel vel bis admonitus non acquiescit, noli cum eo
contendere, sed totum Deo committe, ut fiat voluntas sua, et honor in
omnibus servis suis, qui scit bene, malum in bonum convertere. Stude
patiens esse in tolerando aliorum defectus, et qualescumque
infirmitates, quia et tu multa habes, quæ ab aliis oportet tolerari. Si
non potes te talem facere qualem vis, quomodo poteris alium habere ad
beneplacitum tuum? Libenter videmus alios perfectos, sed tamen proprios
non emendamus defectus.

 Volumus quod alii districte corrigantur, et nos ipsi corrigi nolumus,
aut negari quod petimus. Alios restringi per statuta volumus, et ipsi
nullatenus patimur amplius cohiberi. Sic ergo patet, quam raro proximum,
sicut nos ipsos pensamus. Si omnes essent perfecti quid tunc haberemus
ab aliis pro Deo pati?

 Nunc autem Deus sic ordinavit, ut discamus alter alterius onera
portare, quia nemo sine defectu, nemo sine onere, nemo sibi sufficiens,
nemo sibi satis sapiens, sed oportet invicem portare, invicem consolari,
pariter adjuvare, et ammonere. Quantas autem virtutes quisque fecerit,
melius patet occasione adversitatis. Occasiones namque hominem fragilem
non faciunt, sed qualis sit, ostendunt.

De monastica vita.

 Oportet ut discas te ipsum in multis frangere, si vis pacem et
concordiam cum aliis tenere. Non est parvum in monasteriis, vel in
congregatione habitare, et in illis sine querela conversari, et usque ad
mortem fidelis perseverare. Beatus qui ibidem bene visit, et feliciter
consummavit. Si vis debite stare et proficere, teneas te tanquam exulem
et peregrinum super terram. Oportet te stultum fieri propter Christum,
si vis religiosam ducere vitam.

 Habitus et tonsura modicum faciunt, sed mutatio morum et integra
mortificatio passionem verum faciunt religiosum. Qui aliud quærit, quam
pure Deum, et animæ suæ salutem, non inveniet nisi tribulationem et
dolorem. Non potest etiam diu stare pacificus, qui non nititur esse
minimus, et omnibus subjectus. Ad serviendum venisti, non ad regendum,
ad paciendum et laborandum scias te vocatum, non ad otiandum, vel
fabulandum. Hic ergo probantur homines sicut aurum in fornace. Hic nemo
potest stare nisi ex toto corde si voluerit propter Deum humiliare.

De exemplo Sanctorum Patrum.

 Intuere Sanctorum Patrum vivida exempla, in quibus vera perfectio
fulsit, et videbis quam modicum sit, et vere nihil, quod nos agimus. Heu
quid est vita nostra, si illis fuerit comparata. Sancti et amici Christi
Domino servierunt in fame et siti, in frigore et nuditate, in labore et
fatigatine, in vigiliis et jejuniis, in orationibus et sanctis
meditationibus, in persecutionibus et opprobriis multis.

 O quam multas, et graves tribulationes passi sunt Apostoli, Martyres
et Confessores, Virginies et reliqui omnes, qui Christi vestigia
voluerunt sequi. Nam animas suas in hoc mundo oderunt, ut in vitam
æternam eas possiderent. O quam strictam et abdicatam vitam sancti
Patres in eremo duxerunt, quam longas, et graves tentationes
pertulerunt: quam frequenter ab inimico vexati sunt, quam graves, et
fervidas orationes Deo obtulerunt, quam rigidas abstinentias peregerunt,
quam magnum zelum, et fervorem ad spiritualem profectum habuerunt, quam
forte bellum adversus edomationem vitiorum gesserunt, quam puram, et
rectam intentionem ad Deum tenuerunt, per diem laborabant, et noctibus
orationi diutinæ vacabant: quamquam laborando ab oratione mentali minime
cessarent.

 Omne tempus utiliter expendebant, omnis hora ad vacandum Deo brevis
videbatur. Et præ magna dulcedine contemplationis, etiam oblivioni
tradebatur necessitas corporalis refectionis. Omnibus divitiis,
dignitatibus, honoribus, amicis et cognatis renuntiabant. Nihil de mundo
habere cupiebant: vix necessaria vitæ sumebant, corpori servire etiam in
necessitate dolebant. Pauperes igitur erant rebus terrenis, sed divites
valde in gratia, et virtutibus. Foris egebant, sed intus gratia, et
consolatione divina reficiebantur.

 Mundo erant alieni, sed Deo proximi, ac familiares amici. Sibi ipsis
videbantur tanquam nihili, et huic mundo dispecti, sed erant in oculis
Dei prætiosi, et delecti. In vera humilitate stabant, in simplici
obedientia vivebant, in charitate et patientia ambulabant, et ideo
quotidie proficiebant, et magnam apud Deum obtinebant gratiam. Dati sunt
in exemplum omnibus Religiosis et plus provocare nos debent ad bene
proficiendum, quam tepidorum numerus ad relaxandum.

 O, quantus fervor omnium Religiosorum in principio suæ sanctæ
institutionis fuit; o, quanta devotio orationis, quanta æmulatio
virtutis, quam magna disciplina viguit, quanta reverentia et obedientia
sub regula in omnibus floruit. Testantur adhuc vestigia derelicta, quod
vere viri sancti et perfecti fuerunt, qui tam strenue militantes, mundum
suppeditaverunt. Jam magnus utique putatur, si quis transgressor non
fuerit, si quis quod accepit cum patientia tolerare potuerit.

 O, tepor et negligentia status nostri, quod tam cito declinamus a
pristino fervore et jam tædet vivere præ lassitudine et tepore. Utinam
in te penitus non dormiret profectus virtutum, qui multa sæpius exempla
vidisti devotorum.

De exercitiis boni Religiosi.

 Vita boni Religiosi omnibus virtutibus pollere debet, ut sit talis
interius qualis ab hominibus videtur exterius. Et multo plus debet esse
intus, quam quod cernitur foris, quia inspector noster est Deus quem
summopere revereri debemus ubicumque fuerimus, et tamquam Angeli in
conspectu ejus mundi incedere. Omni die renovare debemus propositum
nostrum, et ad fervorem nos excitare, quasi hodie primum ad conversionem
venissemus ac dicere: Adjuva me Deus in bono proposito et sancto
fervitio tuo, et da mihi nunc hodie perfecte incipere, quia nihil est,
quod hactenus feci.

 Secundum propositum nostrum est cursus profectus nostri, et multa
diligentia opus est bene proficere volenti. Quod si fortiter proponens
sæpe deficit, quid faciet ille qui raro aut minus fixe aliquid proponit?
Variis tamen modis contingit defertio propositi nostri. Et levis omissio
exercitiorum vix sine aliquo dispendio transit. Justorum propositum in
gratia potius Dei, quam in propria patientia pendet. In quo et semper
confidunt quidquid arripiunt. Nam homo proponit, sed Deus disponit, nec
est in homine via ejus.

 Si pietatis causa, aut fraternæ utilitatis proposito, quandoque
consuetum omittitur exercitium, facile postea poterit recuperari. Si
autem tædio animi, vel negligentia faciliter relinquitur, satis
culpabile est et nocivum sentitur. Conemur quantum possumus, adhuc
leviter deficiemus in multis. Semper tamen aliquid certi proponendum
est, et proponenda sunt illa præcipue quæ amplius nos impediunt.
Exteriora nostra et interiora pariter nobis scrutanda sunt, et
ordinanda, quia utraque expediunt ad proprium profectum.

 Si non continue te vales colligere, saltem interdum, et ad minus
semel in die, mane videlicet aut vespere. Mane propone, vespere discute
mores tuos, qualis hodie fuisti in verbo, opere et cogitatione, quia in
his forsan Deum sæpius offendisti ex proximum. Accinge te sicut vir
fortis contra diabolicas nequitias, fræna gulam et omnem carnis
inclinatinem facilius frænabis. Numquam sis ex toto otiosus, sed aut
legens, aut scribens, aut orans, aut meditans, aut aliquid utilitatis
pro communi laborans. Corporalia tamen exercitia discrete sunt agenda,
nec omnibus æqualiter assumenda.

 Quæ communia non sunt, non sunt foris ostendenda, nam in secreto
tutius exercentur privata. Cavendum tamen ne piger sis ad communia, et
ad singularia promptior. Sed expletis integre et fideliter debitis, et
injunctis, si jam ultra tempus vacat, redde te tibi, prout tua devotio
desiderat. Non possunt omnes habere exercitium unum, sed aliud isti,
aliud illi magis deservit, et pro temporis congruentia diversa placent
exercitia, quia alia in festis, alia in feriatis magis sapiunt diebus,
aliis indigemus tempore tentationis, et aliis tempore pacis et quietis.
Alia, cum tristamur, libet cogitare, et alia, cum læti in Domino fuerimus.

 Circa principalia festa renovanda sunt bona exercitia, et Sanctorum
suffragia ferventius imploranda. De festo in festum proponere debemus
quasi tunc de sæculo migraturi, et ad æternum festum perventuri. Ideoque
sollicite nos præparare debemus in devotis temporibus, et devotius
conversari, atque omnem observantiam strictius custodire, tanquam in
brevi laboris nostri præmium a Deo percepturi.

 Et si dilatum fuerit, credamus nos minus bene paratos, atque indignos
tantæ gloriæ, quæ revelabitur in nobis tempore præfinito et studeamus
nos melius ad exitum præparare. Beatus servus ait Evangelista Lucas, 
quem, cum venerit Dominus, invenerit vigilantem. Amen dico vobis, super
omnia bona sua constituet eum.

De amore solitudinis et silentii.

 Quære aptum tempus vacandi tibi, de beneficiis Dei frequenter cogita.
Relinque curiosa, tales potius perlege materias, quæ compunctionem magis
præstent quam occupationem. Si te subtraxeris a superfluis locutionibus
et curiosis circuitionibus nec non a novitatibus et remoribus audiendis,
invenies tempus sufficiens et aptum bonis meditationibus insistendis.
Maximi Sanctorum humana consortia ubi poterant vitabant et Deo in
secreto vivere eligebant.

 Dixit quidam: Quoties inter homines fui, minor homo redii. Hoc
sæpius experimur, quando diu confabulamur. Facilius est enim tacere quam
in verbo non excedere. Facilius est domi latere quam foris se posse
sufficienter custodire. Qui igitur intendit ad interiora et spiritualia
pervenire, oportet eum cum Jesu a turba declinare. Nemo secure apparet
nisi qui libenter latet. Nemo secure præcipit nisi qui obedire didicit.
Nemo secure gaudet nisi qui testimonium bonæ conscienitæ habet.

 Semper tamen Sanctorum securitas plena timoris Dei extitit. Nec eo
minus solliciti et humiles in se fuerunt, quia magnis virtutibus et
gratia emicuerunt. Pravorum autem securitas ex superbia et præsumptione
oritur et in fine in desperationem sui vertitur. Nunquam promittas tibi
securitatem in hac vita, quamvis bonus videaris Coenobita, aut bonus
Eremita.

 Sæpe meliores in existimatione hominum magis periclitati sunt propter
nimiam suam confidentiam. Unde multum utilius est, ut non penitus
tentationibus careant, sed sæpius impugnentur ne nimium securi sint, ne
forte in superbiam eleventur, ne etiam ad exteriores consolationes
licentius declinent. O, qui nunquam transitoriam lætitiam quæreret, qui
nunquam cum mundo se occuparet, quam bonam conscientiam servaret. O, qui
omnem vanam sollicitudinem amputaret, et duntaxat salutaria ac divina
cogitaret, et totam spem suam in Domino constitueret, quam magnam pacem
et quietem possideret.

 Nemo dignus est cælesti consolatione, nisi diligenter se exercuerit
in sancta compunctione. Si vis corde tenus compungi, intra cubiculum
tuum, et exclude tumultus mundi. Sicut scriptum est, In cubilibus
vestris compungimini. In cella invenies, quod de foris sæpius amittes.
Cella continuata dulcescit et male custodita tædium generat. Si in
principio conversationis tuæ bene eam incolueris, et custodieris, erit
postea tibi amica dilecta, et gratissimum solatium.

 In silentio et quiete proficit anima devota, et discit abscondita
Scripturarum. Ibi invenit fluenta lacrymarum, quibus singulis noctibus
se lavet et mundet, ut Conditori suo tanto familiarior fiat, quanto
longius ab omni sæculari tumultu degit. Qui ergo se substrahit a notis
et amicis, approximabit illi Deus cum Angelis sanctis. Melius est latere
et sui curam agere, quam se neglecto signa facere. Laudabile est homini
religioso raro foras ire, fugere videri et nolle homines videre.

 Quid vis videre, quod non licet habere? Transit mundus, et
concupiscentia ejus. Trahunt desideria sensualitatis ad spatiandum. Sed
cum hora transierit, quid nisi gravitatem conscientiæ, et cordis
dispersionem portat? Lætus exitus tristem sæpe reditum parit et læta
vigilia serotina triste mane facit. Sic omne carnale gaudium blande
intrat, sed in fine mordet et perimit.

 Quid potes videre alicubi, quod die potest sub solem permanere.
Credis te forsitan satiari, sed non poteris pertingere. Si cuncta
videres præsentia, quid esset, nisi visio vana? Leva oculos tuos ad Deum
in excelsis, et ora pro peccatis tuis, et negligentiis. Dimitte vana
vanis, tu autem intende illis, quæ tibi præcepit Deus. Claude super te
ostium tuum, et voca ad te Jesum dilectum tuum. Mane cum eo in cella,
quia non invenies alibi tantam pacem. Si non exisses nec quidquam de
rumoribus audisses, melius in bona pace permansisses. Ex quo nova
delectaris aliquando audire, oportet te exinde turbationem cordis tolerare.

De compunctione cordis.

 Si vis aliquid proficere, conserva te in timore Dei et noli esse
nimis liber. Sed sub disciplina cohibe omnes sensus tuos, nec ineptæ te
tradas lætitiæ, da te ad cordis compunctionem, et invenies devotionem;
compunctio multa bona aperit, quæ dissolutio cito perdere consuevit.
Mirum est, quod homo possit unquam perfecte lætari in hac vita, qui suum
exilium, et tam multa pericula animæ suæ considerat, et pensat.

 Propter levitatem cordis et negligentiam defectuum nosrorum non
senstimus animæ nostræ dolores, sed sæpe vane reddimus verba,
quandomerito flere deberemus. Non est vera libertas, nec bona
conscientia, nisi in timore Dei. Felix qui abjicere potest omne
impedimentum distractionis, et ad unionem se redigere sanctæ
compunctionis. Felix qui a se abdicat quidquid suam conscientiam
maculare potest, vel gravare. Certa viriliter. Consuetudo consuetudine
vincitur. Si tu scis homies dimittere, ipsi bene dimittent te, tua facta
facere.

 Non attrahas tibi res aliorum, nec te implices causis majorum. Habeas
semper oculum super te primum, et admoneas te ipsum specialiter, præ
omnibus tibi dilectis. Si non habes favorem hominum noli exinde
tristari, sed hoc tibi sit grave quia non habes te satis bene et
circumspecte, sicut deceret servum Dei et devotum Religiosum conversari.
Utilius est sæpe et securius, quod homo non habeat multas consolationes
in hac vita secudum carnem, præcipue tamen, quod divinas non habemus,
aut rarius sentimus nos devotos; in culpa sumus, quia compunctionem non
quærimus cordis, ac vanas et extrinsecas non abjicimus.

 Cognosce te indignum divina consolatione, sed magis dignum multa
tribulatione. Quando homo perfecte est compunctus, tunc gravis et amarus
est ei totus mundus. Bonus homo sufficientem invenit materiam dolendi et
flendi: sive enim considerat se, sive de proximo pensat; scit quia nemo
sine tribulatione hic vivit; et quanto strictius sese considerat, tanto
amplius dolet. Materiæ justi doloris, et internæ compunctionis sunt
peccata, et vitia nostra, quibus ita involuti jacemus, ut raro cælistia
contemplari valeamus.

 Si frequentius de morte tua, quam de longitudine vitæ tua cogitares,
non dubium, quin ferventius te emendares. Si etiam futuras Inferni, sivi
Pergatorii, poenas cordialiter perpenderes, credo quod libenter dolorem
et laborem sustineres, et nihil rigoris formidares. Sed quia ista ad cor
non transeunt, et blandimenta adhuc amamus, ideo frigidi et valde pigri
remanemus. Sæpe est inopia spiritus unde tam leviter conqueritur corpus
miserum. Ora igitur humiliter ad Dominum ut det tibi compunctionis
spiritum; et dic cum Propheta, Ciba me Domine pane lacrymarum et potum
da mihi in lacrymis in mensura.

De conditione humanæ miseriæ.

 Miser es ubicumque fueris, et quocumque te verteris, nisi ad Deum te
convertas. Quid turbaris quia non succedit tibi sicut vis et desideras?
Quis est qui habeat omnia secundum suam voluntatem? Nec ego, nec tu, nec
aliquis hominum super terram. Nemo est in mundo sine aliqua
tribulatione, vel angustia, quivis Rex, vel Papa. Quis est, qui melius
habet? Utique qui pro Deo aliquid pati valet.

 Dicunt multi imbecilles et infirmi, Ecce quam bonam vitam ille homo
habet, quam dives et quam magnus, quam potens et excelsus. Sed attende
ad cælestia bona, et videbis quod omnia ista temporalia nulla sunt, sed
magis incerta, et valde gravantia, quia nunquam sine solicitudine, et
timore possidentur. Non est hominis felicitas habere temporalia ad
abundantiam, et sufficit ei mediocritas. Vere miseria est vivere super
terram. Quanto homo voluerit esse spiritualior, tanto præfens vita sit
ei amarior, quia sentit melius, videt clarius humanæ corruptionis
affectus. Nam comedere, bibere, vigilare, dormire, quiescere laborare et
cæteris necessitatibus naturæ subjacere vere magna miseria est, et
afflictio homini devoto, qui libenter esset absolutus et liber ab omni
peccato.

 Valde enim gravatur interior homo necessitatibus ocrporalibus in hoc
mundo. Unde Propheta devote rogat quatenus ab istis liber esse valeat,
dicens, De necessitatibus meis erue me, Domine. Sed væ non
cognoscentibus suam miseriam et corruptibilem vitam. Nam in tantum
quidam hanc amplectuntur, licet etiam vix necessaria laborando aut
mendicando habeant, ut si possent hic semper vivere, de regno Dei nihil
curarent.

 O insani, et infideles corde, qui tam profunde in terris jacent, ut
nihil nisi carnalia sapiant. Sed miseri adhuc in fine sentient graviter,
quam vile, et nihilum erat, quod amaverunt. Sancti autem Dei, et omnes
devoti amici Christi non attenderunt, quæ carni placuerunt, nec quæ in
hoc tempore floruerunt. Sed tota spes eorum, et intentio ad ætena bona
anhelabat. Ferebatur totum desiderium eorum ad mansura et invisibilia,
ne amore visibilium traherentur ad infima.

 Noli frater amittere confidentiam proficiendi ad spiritualia. Adhuc
enim habes tempus et horam, quare vis procrastinare propositum tuum?
Surge, et in instanti incipe, et dic: Nunc est tempus faciendi, nunc
tempus pugnandi est, nunc tempus aptum est emendandi. Quando male habes
et tribularis, tunc tempus promerendi. Oportet te transire per ignem et
aquam, antequam venia ad refrigerium, nisi tibi vim feceris, vitium non
superabis. Quamdiu istud fragile corpus gerimus, sine peccato esse non
possumus nec sine tædio et dolore vivere. Libenter haberemus ab omni
miseria quietem, sed quia per peccatum perdidimus innocentiam, amisimus
etiam veram beatitudinem. Ideo oportet nos tenere patientiam, et Dei
exspectare misericordiam, donec transeat iniquitas hæc, et mortalitas
abforbeatur a vita.

 O quanta fragilitas humana, quæ semper prona est ad vitia. Hodie
confiteris peccata tua, et cras iterum perpetras confessa. Nunc proponis
cavere, et post horam ita agis, quasi nihil proposuisses. Merito ergo
nosmetipsos humiliare possumus, nec unquam aliquid magni de nobis
sentire, quia tam fragiles et instabiles sumus. Cito etiam potest perdi
per negligentiam, quod multo labore vix tandem acquisitum est per gratiam.

 Quid fiet de nobis adhuc in fine, qui tepescimus tam mane. Væ nobis
si sic volumus declinare ad quietem, quasi jam pax sit et securitas, cum
necdum appareat vestigium sanctitatis veræ in nostra conversatione. Bene
opus esset quod adhuc institueremus, tanquam boni novitii, ad mores
optimos, si forte spes esset de futurea emendatione, et majori
spirituali profectu.

De meditatione mortis.

 Valde cito erit tecum hoc factum: vide aliter quomodo te habeas.
Hodie homo est, et cras non comparet. Cum autem sublatus fuerit ab
oculis, etiam cito transit a mente. O hebetudo, et duritia cordis
humani, quod solum præsentia meditatur, et futura non magis prævidet.
Sic te in omni facto et cogitatu deberes tenere, quasi statim esses
moriturus. Si bonam conscientiam haberes, non multum mortem timeres.
Melius esset peccata cavere quam mortem fugure. Si hodie non es paratus,
quomodo cras eris? Cras est dies incerta, et quid scis si crastinum
habebis?

 Quid prodest diu vivere, quando parum emendamur? Ha, longa vita non
semper emendat, sed sæpe culpam magis auget. Utinam per unam diem bene
essemus conversati in hoc mundo. Multi annos computant conversionis, sed
sæpe parvus est fructus emendationis. Si formidolosum est mori, forsitan
periculosius erit vivere diu. Beatus qui horam mortis suæ semper ante
oculos habet, et ad moriendum quotidie se disponit. Si vidisti aliquem
mori, cogita quia tu per eandem viam transibis.

 Cum mane fuerit, puta te ad vesperum non perventurum. Vespere autem
facto, mane non audeas tibi polliceri. Semper ergo paratus esto, et
taliter vive, ut nunquam imparatum te mors inveniant. Multi subito
improvisi moriuntur. Nam hora, qua non putatur, Filius hominis veniet.
Quando hora illa extrema venerit, multum aliter sentire incipies de tota
vita tua præterita et valde dolebis, quia tam negligens, et remissus
fuisti.

 Quam felix et prudens qui talis nunc nititur esse in vita, qualis
optat inveniri in morte. Dabit namque magnam fiduciam moriendi perfectus
contemptus mundi, fervens desiderium in virtutibus proficiendi, amor
disciplinæ, labor poenitentiæ, promptitudo, obedientiæ, abnegatio sui,
et supportatio cujuslibet adversitatis pro amore Christi. Multa bona
potes operari dum sanus es, sed infirmatus nescio quid poteris. Pauci ex
infirmitate emendantur; sic et qui multum peregrinantur, raro
sanctificantur.

 Noli confidere super amicos et proximos, nec in futuris salutem tuam
differas, quia citius obliviscentur tui homines, quam existimas. Melius
est nunc tempestive providere et aliquid boni præmittere, quam super
aliorum auxilio sperare. Si non es pro te ipso sollicitus modo, quis
erit sollicitus pro te in futuro. Nunc tempus est valde prætiosum, sed
proh dolor, quod hoc inutilius expendis, in quo promereri vales, unde
æternaliter vivas. Veniet quando unam diem seu horam pro emendatione
desiderabis, et nescio, an impetrabis.

 Eia, charissime, de quanto periculo te poteris liberare, de quam
magno timore eripere, si modo semper timoratus fueris, et de morte
suspectus! Stude nunc taliter vivere, ut in hora moris valeas potius
gaudere, quam timere. Disce nunc mori mundo, ut tunc incipias vivere cum
Christo. Disce nunc omnia contemnere, ut tunc possis libere ad Christum
pergere. Castiga nunc corpus tuum per poenitentiam, ut tunc valeas
certam habere confidentiam.

 Ha stulte, quid cogitas te diu victurum, cum nullum diem habeas
securum? Quam multi decepti sunt et insperati de corpore extracti!
Quoties audisti a dicentibus, quia ille gladio cecidit, ille submersus
est, ille ab alto ruens cervicem fregit, ille manducando obriguit, ille
ludendo finem fecit, alius igne, alius ferro, alius peste, alius
latrocinio interiit: et sic omnium finis mors est, et vita hominum
tanquam umbra cito pertransit.

 Quis memorabitur tui post mortem, et qui orabit pro te? Age, age nunc
charissime quidquid pro te agere potes, quia nescis quando morieris.
Nescis etiam, quid tibi post mortem sequatur. Dum tempus habes, congrega
divitias immortales. Præter salutem tuam nihil cogites. Solum quæ Dei
sunt, cures. Fac nunc tibi amicos venerando Sanctos, et actus
imitando, ut cum defeceris in hac vita, illi te recipiant in æterna
tabernacula.

 Serva te tanquam peregrinum et hospitem super terram, ad quem nihil
spectat de mundi negociis. Serva cor liberum, et ad Deum sursum erectum,
quia non habes hic manentem civitatem. Illuc gemitus et preces
quotidianas cum lacrymis dirige, ut spiritus tuus mereatur post mortem
ad Dominum feliciter transire.

De judicio et poenis peccatorum.

 In omnibus rebus respice finem, et qualiter ante districtum judicem
stabis, cui nihil est occultum, qui muneribus non placatur, nec
escusationes recipit, sed quod justum est, judicabit. O miserrime et
insipiens, quid respondebis Deo, omniamala tua scienti, qui interdum
times vultum hominis irati? Ut quid non prævides tibi in judicii die?
Quando nemo poterit per alium excusari vel defendi, sed unusquisque
sufficiens onus suum portabit sisi ipsi. Nunc labor tuus est fructuosus,
fletus acceptabilies, gemitus exaudibilis, dolor satisfactorius et
purgativus.

 Habet magnum et salubre purgatorium homo patiens, qui suscipiens
injurias, plus dolet de alterius malitia, quam de sua injuria, qui pro
contrariantibus sibi libenter orat, et ex corde culpas indulget; qui
veniam ab aliis petere non retardat, qui facilius miseretur quam
irascitur, qui sibi ipsi violentiam frequenter facit, et carnem suam
omnino spiritui subjugare conatur. Melius est modo purgare peccata, et
vitia resecare, quam in futuro purganda reservare. Vere nos ipsos
decipimus per inordinatum amorem, quem ad carnem habemus.

 Quid aliud ille ignis devorat, nisi peccata tua? Quanto amplius nunc
tibi ipsi parcis, et carnem sequeris, postea lues tanto durius, et
majorem materiam comburendi reservas. In quibus homo peccavit, in illis
gravius punietur. Ibi acidiosi ardentibus stimulis purgentur, et gulosi
ingenti fame ac siti cruciabuntur. Ibi luxuriosi et voluptatum amatores
ardenti pice et foetido sulphure perfundentur. Et sicut furiosi canes,
præ dolore invidiosi ululabunt.

 Nullum vitium erit, quod suum proprium cruciatum non habeat. Ibi
superbi omni confusione replebuntur, et avari miserrima egestate
arctabuntur. Ibi erit una hora gravior in poena, quam hic centum anni in
amarissima poenitentia. Ibi nulla requies, nulla consolatio damnatis.
Hic tamen interdum cessatur a laboribus atque amicorum fruitur solatiis.
Esto modo sollicitus, et dolens pro peccatis tuis, ut in die judicii sis
securus propetenus cum beatis. Tunc enim justi stabunt in magna
constantia adversus eos, qui se angustiaverunt et depresserunt. Tunc
stabit ad judicandum qui modo se subjicit humiliter judiciis hominum.
Tunc magnam fiduciam pauper et humlis habebit, et pavebit undique superbus.

 Tunc videbitur sapiens in hoc mundo fuisse, qui pro Christo didicit
stultus esse et despectus. Tunc placebit omnis tribulatio patienter
perpessa et omnis iniquitas oppilabit os suum. Tunc gaudebit omnis
devotus et merebit omnis religiosus. Tunc plus exultabit caro afflicta,
quam si semper in deliciis fuisset nutrita. Tunc splendebit habitus
vilis, et obtenebrescet vestis subtilis. Tunc plus laudabitur
pauperculum domicilium, quam deauratum palatium. Tunc plus juvabit
constans pacientia, quam omnis mundi potentia. Tunc amplius exaltabitur
simplex obedientia, quam omnis sæcularis astutia.

 Tunc plus lætificabit pura et simplex conscientia et bona quam docta
philosophia. Tunc plus ponderabit contemptus divitiarum, quam totus
thesaurus terrigenarum. Tunc magis consolaberis super devota oratione,
quam super delicata comestione. Tunc potius gaudebis de fervato
silentio, quam de longa fabulatione. Tunc plus valebunt sancta sancta
opera, quam multa pulchra verba. Tunc plus valebit stricta vita et ardus
poenitntia, quam omnis delectatio terrena. Disce nunc in modico pati, ut
tunc a gravioribus valeas liberari. Hic primo proba quid possis pati
postea. Si nunc tam parum non vales sustinere, quomodo poteris æterna
tormenta sufferre? Si modo modica passio te tam impatientem efficit,
tunc gehenna quid facietur? Ecce vere non potes modo duo gaudia habere,
delectari hic in mundo, es postea regnare cum Christo.

 Si usque in hodiernum diem semper in honoribus et voluptatibus
vixisses, quid totum tibi profuisset, si jam in instanti mori
contingeret? Omnia ergo vanitas, præter amare Deum, et illi foli
servire. Qui enim Deum ex toto corde amat, nec mortem, nec supplicium,
nec judcium, nec infernum metuit, quia perfectus amor securum ad Deum
accessum facit. Quem adhuc peccare delectat, non mirum, si mortem,
judicium timeat. Bonum tamen est ut, si necdum amor a malo te revocat,
saltem timor gehenæ te coerceat. Qui vero timorem Dei postponit, diu
stare in bono non valebit, sed diaboli laqueos citius incurret.

De ferventi emendatione totius vitæ.

 Esto vigilans et diligens in Dei fervitio, et cogita frequenter ad
quid venisti, et cur sæculum reliquisti. Nonne ut Deo viveres, et
spiritualis fieres? Igitur ad profectum ferveas, quia mercedem laborum
tuorum in brevi recipies. Nec erit tunc amplius timor aut dolor in
finibus tuis. Modicum nunc laborabis, et magnam requiem, imo perpetuam
lætitiam, invenies. Si tu permanseris fidelis et fervidus in agendo,
Deus procul dubio erit fidelis, et locuples in retribuendo. Spem bonam
retinere debes, quod ad palmam pervenies, sed securitatem capere non
oportet ne torpeas, aut elatus fias.

 Cum enim quidam anxius inter metum et spem frequenter fluctuaret, et
quadam vice moerore confectus in ecclesia ante quoddam altare se in
oratione prostravisset, hæc intra se resolvit dicens: O, si scirem, quod
adhuc perserveratus essem; statimque audivit divinum intus responsum.
Quid, si hoc scires, quid facere velles? Fac nunc quod facere velles, et
bene securus eris. Moxque consolatus et confortatus divinæ se commisit
voluntati, et cessavit anxia fluctuatio. Noluitque curiose se
investigare, ut sciret quæ sibi essent futura, sed magis studuit
inquirere quæ esset voluntas Dei beneplacens et perfecta ad omne opus
inchoandum et perficiendum.

 Spera in Domino et fac bonitatem, ait Propheta, et inhabita
terram, et pasceris in divitiis ejus. Unum est quod multos a profectu
et ferventi emendatione retrahit: horror difficultatis seu labor
certaminis. Illi maxime præ aliis in virtutibus proficiunt, qui ea quæ
sibi magis gravia et contraria sunt vincere nituntur. Nam ibi homo plus
proficit, et gratiam meretur ampliorem, ubi magis se ipsum vincit, et in
spiritu mortificat.

 Sed non omnes habent æque multum ad vincendum et moriendum. Diligens
autem æmulator valentior erit ad proficiendum, etiamsi plures habeat
passiones, quam alius bene morigeratus, minus tamen fervens ad virtutes.
Duo specialiter ad magnam emendationem juvant, videlicet subtrahere se
violenter ad quod natura vitiose inclinatur, et ferventer instare pro
bono, quo amplius quis indiget. Illa etiam magis studeas cavere et
vincere quæ tibi in aliis frequentius displicent.

 Ubique profectum tuum capies ut si bona exempla videas vel audias, de
imitandis accendaris. Si quid autem reprehensibile confideraveris, cave
ne idem facias, aut si aliquando fecisti, citius emendare te studeas.
Sicut oculus tuus alios confiderat, sic iterum ab aliis notaris. Quam
jucundum et dulce est videre fervidos et devotos Fratres bene
morigeratos et disciiplinatos. Quam triste est et grave videre
inordinate ambulantes, qui ea ad quæ vocati sunt non exercent. Quam
nocivum est negligere vocationis suæ propositum, et ad non comissia
sensum inclinare.

 Memor esto arrepti propositi, et imaginem crucifixi tibi propone.
Bene verecundari potes inspecta vita Jesu Christi, quia necdum magis
illi te conformare studuisti, licet diu in via Dei fuisti. Religiosus
qui se intente et devote in sanctissima vita et passione Domini exercet,
omnia utilia et necessaria sibi abundanter ibi inveniet. Nec opus est ut
extra Jesum aliquid melius quærat. O, si Jesus crucifixus in cor nostrum
veniret, quam cito et sufficienter docti essemus. Religiosus fervidus
bene omnia portat et capit, quæ illi jubentur.

 Religiosus negligens et tepidus habet tribulationem super
tribulationem et ex omni parte patitur angustiam, quia interiori
consolatione caret, et exteriorem quærere prohibetur. Religiosus extra
disciplinam vivens gravi patet ruinæ. Qui laxiora quærit et remissiora,
semper in angustiis erit, quia unum aut reliquum displicebit sibi.

 Quomodo faciunt tam multi alii Religiosi qui satis arctati sunt sub
disciplina claustrali, rare execunt, abstracte vivunt, pauperrime
comedunt, grosse vestiuntur, multum laborant, parum loquuntur, diu
vigilant, mature surgunt, et orationes prolongant, frequenter legunt et
se in omni disciplina custodiunt. Attende Cartusienses et Benedictinos,
et Cistercienses ac diversæ religionis Monachos et Moniales qualiter
omni nocte ad psallendum Deo surgunt. Et ideo turpe esset, ut tu debeas
in tam sancto opere dormitare et pigritare, ubi tanta multitudo
Religiosorum incipit Deo jubilare.

 O, si nihil aliud faciendum incumberet, nisi Dominum Deum nostrum tot
corde et ore laudare. O, si nunquam indigeres comedere, nec bibere, nec
dormire, sed semper posses Deum laudare, et solummodo spiritualibus
studiis vacare, tunc multo felicior esses, quam modo carni ex
qualicumque necessitate serviens. Utinam non essent istæ necessitates,
sed solummodo spirituales animæ refectiones, quas heu satis raro
degustamus.

 Quando homo ad hoc pervenit, quod de nulla creatura consolationem
quærit, tunc ei Deus primo perfecte sapere incipit, tunc etiam bene
contentus de omni eventu rerum erit, tunc nec pro magno lætabitur, nec
pro modico contristabitur, sed ponit se integre, et fiducialiter in Deo,
qui est ei omnia in omnibus, cui nihil utique parit, nec moritur, sed
omnia ei vivunt, et ad nutum incunctanter deserviunt.

 Memento semper finis, et quia perditum non redit tempus, sine
sollicitudine, et diligentia nunquam acquires virtutes. Si incipis
tepescere, incipis male habere. Si autem dederis te ad fervorem,
invenies magnam pacem, et senties leviorem laborem propter Dei gratiam
et virtutis amorem. Homo fervidus et diligens ad omnia est paratus.
Major labor est resistere vitiis et passionibus, quam corporalibus
insudare laboribus. Qui parvos non devitat defectus, paulatim labitur ad
majora. Gaudebis semper de vespere, si diem expendes fructuose. Vigila
semper te ipsum et quidquid de aliis sit non negligas te ipsum. Tantum
proficies, quantum tibi ipsi vim intuleris. Amen.

Thomas à Kempis <https:www.thelatinlibrary.comkempis.html> 	Christian
Latin <https:www.thelatinlibrary.comchristian.html> 	The Latin
Library <https:www.thelatinlibrary.comindex.html> 	The Classics Page
<https:www.thelatinlibrary.comclassics.html>